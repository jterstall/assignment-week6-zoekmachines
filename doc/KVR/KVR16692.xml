<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="4">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van de leden Rietkerk en Joldersma (beiden CDA) aan de minister van Justitie over de schadevergoeding aan familie van slachtoffers van zinloos geweld. (Ingezonden 4 november 2002); Antwoord</item>
         <item attribuut="Bestand">16Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR16692
</item>
         <item attribuut="Inhoud">Vragen over de uitbetaling van de schadevergoeding door de dader aan de familie van slachtoffers van zinloos geweld.</item>
         <item attribuut="Rubriek">Strafrecht en strafprocesrecht (Rechtsmiddelen) Strafrecht en strafprocesrecht (Schadevergoeding)</item>
         <item attribuut="Trefwoorden">Schadevergoeding Slachtoffers van delicten</item>
         <item attribuut="Vindplaats">Kamervragen met antwoord 2002-2003, nr. 362, Tweede Kamer</item>
         <item attribuut="Vraagnr_bij_indiening">2020302670</item>
         <item attribuut="Afkomstig_van">Justitie (JUS)</item>
         <item attribuut="Indiener">
            <persoon partij="CDA">Rietkerk</persoon>
            <persoon partij="CDA">Joldersma</persoon>
         </item>
         <item attribuut="Datum_reaktie">2002-11-18</item>
         <item attribuut="Datum_indiening">2002-11-04</item>
         <item attribuut="Document-id">KVR16692</item>
         <item attribuut="Omvang">2 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 2002–2003" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="759" allpagenumbers="759 760" vetnummer="2020302670" code="" lopendefooter="Tweede Kamer, vergaderjaar 2002–2003, Aanhangsel" filenaam="KVR16692" issn-nummer="ISSN 0921 - 7398" uitgever="Sdu Uitgevers ’s-Gravenhage 2002"/>
      <vraagdata vraagnummer="362" onderwerp="" indiendatum="2002-11-4">
         <vrager partij="CDA" oorsprong="parlement">Rietkerk</vrager>
         <vrager partij="CDA" oorsprong="parlement">Joldersma</vrager>
         <vraagt-aan>de minister van Justitie</vraagt-aan>
      </vraagdata>
      <antwoorddata antwoorddatum="2002-11-18">
         <antwoorder functie="minister" ministerie="Justitie">Donner</antwoorder>
         <mede-antwoorder/>
      </antwoorddata>
   </meta>
   <vragen aantal="4">
      <vraag nummer="1" voetnoot="1">Bent u op de hoogte van de berichten van de familie van Erik Jan den Haan, het slachtoffer van zinloos geweld, die in 1998 bij een schietpartij in een discotheek in Tiel omkwam? <voetnoot nummer="1"/>
      </vraag>
      <vraag nummer="2">Is het waar dat de schutter is veroordeeld tot een celstraf en het betalen van een schadevergoeding van zesduizend gulden? Waarom is de schadevergoeding nog niet betaald aan de familie van het slachtoffer? </vraag>
      <vraag nummer="3">Regelt het Centraal Justitieel Incassobureau (CJIB) de betaling van een schadevergoeding door een dader aan (de familie van) de slachtoffers? Lukt dat altijd? </vraag>
      <vraag nummer="4">Is het niet strijdig met het rechtsgevoel als het uitbetalen van schadevergoedingen achterwege blijft? Wat is de algemene richtlijn in deze? </vraag>
      <noten afkomstig="vraag">
         <noot nummer="1" datum="2002-10-25" bron="RTV Gelderland">RTV Gelderland, 25 oktober 2002, tussen 12.00 en 13.00 uur</noot>
      </noten>
   </vragen>
   <antwoorden aantal="4">
      <antwoord nummer="1">Ik ben bekend met deze zaak. </antwoord>
      <antwoord nummer="2">De schutter werd veroordeeld tot een gevangenisstraf van vijf jaren. Het hof heeft de civiele vordering van de familie Den Haan tot een bedrag van f 6067,04 toegewezen en heeft tevens een schadevergoedingsmaatregel ex art. 36f Wetboek van strafrecht opgelegd voor hetzelfde bedrag met vervangende hechtenis voor de duur van 60 dagen. Nadat veroordeelde het bedrag niet had betaald aan het Centraal Justitieel Incasso Bureau (CJIB) is aan de deurwaarder opdracht gegeven het bedrag te innen van veroordeelde. Een betalingsregeling werd getroffen. Aangezien veroordeelde gedetineerd was en niet over financiële middelen beschikte werd een gering bedrag per maand betaald aan de deurwaarder. Na de invrijheidstelling bleek uit onderzoek van de deurwaarder dat veroordeelde niet beschikte over de financiële middelen om het aflossingsbedrag substantieel te verhogen en is de opdracht teruggegeven aan het CJIB. Aan veroordeelde is een nieuwe betalingsregeling voorgesteld waarin hij binnen één jaar het gehele (restant)bedrag zou hebben voldaan. Veroordeelde kan dit niet realiseren. Door het CJIB is daarom overgegaan tot de tenuitvoerlegging van de vervangende hechtenis omdat verhaal niet tot de reële mogelijkheden behoort. </antwoord>
      <antwoord nummer="3">Sinds medio 1996 is het CJIB belast met de inning van door de rechter opgelegde schadevergoedingsmaatregelen. De tenuitvoerlegging van vonnissen is volgens het bepaalde in artikel 572 van het Wetboek van strafvordering opgedragen aan het Openbaar Ministerie. Bij Algemene maatregel van Bestuur (Besluit tenuitvoerlegging ontnemings- en schadevergoedingsmaatregelen) is het CJIB de taak toegedicht het «OM te ondersteunen bij zijn taak met betrekking tot de inning van de som geld ten behoeve van het slachtoffer, bedoeld in artikel 36f van het Wetboek van Strafrecht». Het arrondissements- of ressortparket draagt het vonnis waarbij een schadevergoedingsmaatregel is opgelegd ter executie over aan het CJIB. Door de parketten worden slechts onherroepelijke vonnissen overgedragen. De inningsprocedure verloopt via een aantal stappen. De inning van de schadevergoedingsmaatregel heeft overigens voorrang op alle vorderingen die het CJIB op betrokkene heeft. Zodra een vonnis door het CJIB is ontvangen, wordt een eerste aanschrijving tot betaling aan de veroordeelde verzonden. Deze aanschrijving vermeldt de vonnisgegevens en gaat vergezeld van een Optisch Leesbare Acceptgirokaart (OLA). De veroordeelde krijgt een betalingstermijn van 30 dagen. Betaalt betrokkene binnen de gestelde termijn, dan wordt het bedrag onverwijld aan de benadeelde partij doorbetaald. Zijn op deze aanschrijving geen betaling(en) ontvangen, dan worden enkele aanmaningen verzonden. Wordt het schadebedrag in de inningsfase niet betaald, dan gaat de zaak door naar de zogenaamde incassofase. Alvorens incassomaatregelen worden toegepast vindt standaard een verificatie van de adresgegevens van veroordeelde plaats. Zijn de adresgegevens van betrokkene correct dan wordt gepoogd verhaal te nemen op de goederen dan wel inkomsten van betrokkene. Hiertoe wordt door de officier van justitie een dwangbevel uitgevaardigd, waarna de zaak aan een gerechtsdeurwaarder wordt overgedragen. Blijkt uit de verrichtingen van de deurwaarder dat verhaal niet mogelijk is dan wordt de zaak door de deurwaarder aan het CJIB geretourneerd. Vervolgens kan dan de in het vonnis vermelde vervangende hechtenis ten uitvoer worden gelegd. Daartoe wordt door de officier van justitie een arrestatiebevel uitgevaardigd. De arrestatiebevelen worden naar de politie verzonden om de persoon in kwestie aan te houden voor het ondergaan van de vervangende hechtenis. Voordat de veroordeelde daadwerkelijk wordt gearresteerd ontvangt hij van de politie een waarschuwing dat – ter voorkoming van vervangende hechtenis – op dat moment nog steeds betaling van het openstaande bedrag kan plaatsvinden. De tenuitvoerlegging van de vervangende hechtenis heft de verplichting tot betaling van de schadevergoeding echter niet op. Vindt ook in het stadium van (de tenuitvoerlegging van) het arrestatiebevel geen betaling plaats dan worden de inspanningen van het CJIB beëindigd. De griffie kan vervolgens een grosse van het vonnis aan de benadeelde partij overdragen zodat deze zelf langs civielrechtelijke weg kan trachten de schadevergoeding te incasseren ingevolge artikel 554 lid 2 Sv. De betaling van een schadevergoeding door een dader aan (de familie van) de slachtoffers lukt niet altijd. In het jaarverslag over 2001 van het CJIB staat vermeld bij de resultaten schadevergoedingsmaatregelen dat in slechts 1% van de afgedane zaken (in totaal 5834) vervangende vrijheidsstraf ten uitvoer werd gelegd. </antwoord>
      <antwoord nummer="4">Het is inderdaad strijdig met het rechtsgevoel als het uitbetalen van een schadevergoeding achterwege blijft. Als door onvermogen van veroordeelde het aanwenden van de wettelijke mogelijkheden niet leidt tot betaling van de door de rechter opgelegde schadevergoeding valt dit te betreuren. De algemene richtlijn is reeds aangegeven onder 3. Bij achterwege blijven van betaling kan de griffie een grosse van het vonnis aan de benadeelde partij overdragen zodat deze zelf langs civielrechtelijke weg kan trachten de schadevergoeding te incasseren ingevolge artikel 554 lid 2 Sv. Voor de veroordeelde wordt een arrestatiebevel uitgevaardigd. </antwoord>
      <noten afkomstig="antwoord"/>
   </antwoorden>
</kvr>
