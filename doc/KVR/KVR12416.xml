<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="5">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van het lid Karimi (GroenLinks) aan de minister van Buitenlandse Zaken over de bestrijding van kleine wapens. (Ingezonden 20 september 2000); Antwoord</item>
         <item attribuut="Bestand">16Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR12416
</item>
         <item attribuut="Inhoud">Vragen over de wijze waarop tijdens het aanstaand voorzitterschap van Nederland in de VN Veiligheidsraad aandacht besteed wordt aan het dossier 'kleine wapens'.</item>
         <item attribuut="Rubriek">Internationale betrekkingen (Verenigde Naties) Veiligheidsbeleid en defensie (Wapenbeheersing)</item>
         <item attribuut="Trefwoorden">VN Wapenbeheersing</item>
         <item attribuut="Vindplaats">Kamervragen met antwoord 2000-2001, nr. 85, Tweede Kamer</item>
         <item attribuut="Vraagnr_bij_indiening">2000100110</item>
         <item attribuut="Afkomstig_van">Buitenlandse Zaken</item>
         <item attribuut="Indiener">
            <persoon partij="GroenLinks">Karimi</persoon>
         </item>
         <item attribuut="Datum_reaktie">2000-10-09</item>
         <item attribuut="Datum_indiening">2000-09-20</item>
         <item attribuut="Document-id">KVR12416</item>
         <item attribuut="Omvang">2 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 2000–2001" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="173" allpagenumbers="173 174" vetnummer="2000100110" code="" lopendefooter="Tweede Kamer, vergaderjaar 2000–2001, Aanhangsel" filenaam="KVR12416" issn-nummer="ISSN 0921 - 7398" uitgever="Sdu Uitgevers ’s-Gravenhage 2000"/>
      <vraagdata vraagnummer="85" onderwerp="" indiendatum="2000-09-20">
         <vrager partij="GroenLinks" oorsprong="parlement">Karimi</vrager>
         <vraagt-aan>de minister van Buitenlandse Zaken</vraagt-aan>
      </vraagdata>
      <antwoorddata antwoorddatum="2000-10-9">
         <antwoorder functie="minister" ministerie="Buitenlandse Zaken">Van Aartsen</antwoorder>
         <mede-antwoorder/>
      </antwoorddata>
   </meta>
   <vragen aantal="5">
      <vraag nummer="1">Op welke wijze wordt er tijdens het aanstaand voorzitterschap van Nederland in de VN Veiligheidsraad aandacht besteed aan het dossier «kleine wapens»? </vraag>
      <vraag nummer="2">Heeft u tijdens uw verblijf in New York voor de Algemene Vergadering van de Verenigde Naties gesprekken gevoerd met Afrikaanse vertegenwoordigers om kleine wapens in een gezamenlijke aanpak te bestrijden? Zo ja, welke concrete afspraken zijn hierover gemaakt? Zo neen, waarom niet? </vraag>
      <vraag nummer="3">Op welke manier zal het initiatief met betrekking tot kleine wapens verder uitgewerkt worden in het Nederlands beleid? Is er een follow-up voor de periode na het voorzitterschap van de VN Veiligheidsraad? </vraag>
      <vraag nummer="4">Welke initiatieven bent u van plan te nemen om ook de aanbodkant van de kleine wapens, met name via de Oost-Europese landen, aan te pakken? Worden er in het kader van toelatingsgesprekken met kandidaat lidstaten ook wapenleveranties aan Afrikaanse landen aan de orde gesteld? Zo neen, waarom niet? </vraag>
      <vraag nummer="5">Bent u bereid de Kamer regelmatig te informeren over de initiatieven en de voortgang van het Nederlands beleid met betrekking tot de kleine wapens? </vraag>
      <noten afkomstig="vraag"/>
   </vragen>
   <antwoorden aantal="5">
      <antwoord nummer="1">In het kader van de aandacht die zal worden besteed aan Afrika, zal zeker ook de (illegale) handel in (kleine) wapens in Afrika aan de orde komen. Voorts zal tijdens het Nederlandse voorzitterschap het door het Department for Disarmament Affairs (DDA) in voorbereiding zijnde Handboek voor vernietiging van kleine wapens door de SGVN aan de VR worden aangeboden. Dit handboek, dat een overzicht bevat van verschillende methodes voor het vernietigen van kleine wapens, wordt uit Nederlandse middelen gefinancierd. </antwoord>
      <antwoord nummer="2">Neen, daarvoor bestond helaas geen gelegenheid. Ik ben wel voornemens de onderhavige problematiek uitdrukkelijk aan de orde te stellen tijdens de verschillende bilaterale bezoeken die ik later dit jaar aan Afrika zal brengen alsook tijdens de tweejaarlijkse ministeriële vergadering van EU en SADC in Botswana, eind november. Nederland wil ook verder een actieve rol spelen bij de aanpak van de kleine wapensproblematiek in Afrika. Zo ondersteunt Nederland het gezamenlijke initiatief van de OAE en het Zuid-Afrikaanse Institute for Security Studies (ISS) om het bewustzijn ten aanzien van de kleine wapensproblematiek op het Afrikaanse continent te vergroten. </antwoord>
      <antwoord nummer="3">Nederland is reeds lang actief op het gebied van kleine wapens, zowel op nationaal, regionaal als op mondiaal niveau. Nederland hecht in dit verband bijzondere waarde aan een succesvolle uitkomst van de VN Conferentie inzake Kleine Wapens in 2001. Mede in het licht van een zekere taakverdeling binnen de EU zet Nederland hierbij met name in op het onderwerp vernietiging van voorraden. Op 28 en 29 september organiseerde Nederland een expert workshop over vernietiging van kleine wapens en munitie, die heeft geresulteerd in aanbevelingen aan het voorbereidingsproces van de Conferentie. Bovendien financiert Nederland het reeds eerder genoemde handboek. Naast de specifieke verantwoordelijkheid voor het deelonderwerp vernietiging hecht Nederland grote waarde aan de betrokkenheid van NGO’s bij de ontwikkelingen op het gebied van kleine wapens, voorafgaande, tijdens als ook na afloop van de Conferentie bij de implementatie van het door de Conferentie op te stellen Internationale Actie Plan. </antwoord>
      <antwoord nummer="4">In EU-verband heeft de Raad op 8 juni 1998 de Gedragscode van de EU betreffende de wapenuitvoer aangenomen. Deze Gedragscode, als onderdeel van het GBVB, voorziet in een gemeenschappelijke interpretatie van de acht door de Europese Raad vastgestelde criteria voor het wapenexportbeleid, zijnde minimumnormen voor de export van conventionele wapens waaraan lidstaten zich hebben te houden. De Gedragscode maakt onderdeel uit van het acquis van de EU dat kandidaten voor toetreding tot de EU dienen te aanvaarden. De geassocieerde landen van Midden- en Oost-Europa hebben zich al aan de beginselen van de Gedragscode gecommitteerd. In het kader van de halfjaarlijkse bijeenkomsten van de Troika van de COARM (de 2e pijler werkgroep betreffende de export van conventionele wapens) met de geassocieerde landen, worden de ontwikkelingen op het gebied van export van conventionele wapens besproken. Een aantal kandidaat lidstaten neemt overigens ook deel aan het conventionele wapenexportregime van het Wassenaar Arrangement, dat onder meer het vergroten van transparantie in leveranties van conventionele wapens en goederen en technologieën van tweeërlei gebruik aan derde landen beoogt. Nederland levert tenslotte een financiële bijdrage aan het project «Tackling the Spread of Light Weapons: Deepening Collaboration between EU Member States and Associate Countries in Central and Eastern Europe». In maart werd in Polen een seminar georganiseerd, dat resulteerde in de «Warsaw Call for Action» – een lijst van mogelijke manieren waarop de EU en de kandidaat-lidstaten kunnen samenwerken ten aanzien van de controle van kleine wapens. Dit seminar heeft een follow-up met een seminar in oktober in Praag. </antwoord>
      <antwoord nummer="5">Gaarne. De eerstkomende tijd zullen de Nederlandse inspanningen zich vooral richten op de voorbereidingen voor de 2001 Conferentie inzake Kleine Wapens. De voorbereidingen voor de volgende PrepCom, die in januari 2001 in New York zal plaatsvinden, worden met name in EU-verband gecoördineerd. Om aandacht te geven aan de belangrijke rol die NGO’s voorafgaand, tijdens en na afloop van de Conferentie dienen te spelen (zij beschikken over de meeste kennis t.a.v. diverse problemen op het gebied van kleine wapens) overweegt Nederland voorts de organisatie van een internationale conferentie met NGO’s in het voorjaar. </antwoord>
      <noten afkomstig="antwoord"/>
   </antwoorden>
</kvr>
