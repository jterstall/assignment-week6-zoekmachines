<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van de leden Harrewijn (GroenLinks) en Van Ardenne-van der Hoeven (CDA) aan de staatssecretaris van Defensie over de onderkoelingsdood van marinier Budding in 1997. (Ingezonden 2 februari 1999); Antwoord</item>
         <item attribuut="Bestand">20Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR8812
</item>
         <item attribuut="Rubriek">Arbeid (Arbeidsbescherming) Veiligheidsbeleid en defensie (Militairen)</item>
         <item attribuut="Trefwoorden">Arbeidsbescherming Militairen</item>
         <item attribuut="Vindplaats">Kamervragen met antwoord 1998-1999, nr. 876, Tweede Kamer</item>
         <item attribuut="Vraagnr_bij_indiening">2989907030</item>
         <item attribuut="Afkomstig_van">Defensie</item>
         <item attribuut="Indiener">
            <persoon partij="GroenLinks">Harrewijn</persoon>
            <persoon partij="CDA">Van Ardenne-van der Hoeven</persoon>
         </item>
         <item attribuut="Datum_reaktie">1999-03-02</item>
         <item attribuut="Datum_indiening">1999-02-02</item>
         <item attribuut="Document-id">KVR8812</item>
         <item attribuut="Omvang">3 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 1998–1999" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="1791" allpagenumbers="1791 1792 1793" vetnummer="2989907030" code="" lopendefooter="Tweede Kamer, vergaderjaar 1998–1999, Aanhangsel" filenaam="KVR8812" issn-nummer="ISSN 0921 - 7398" uitgever="Sdu Uitgevers ’s-Gravenhage 1999"/>
      <vraagdata vraagnummer="876" onderwerp="" indiendatum="1999-02-2">
         <vrager partij="GroenLinks" oorsprong="parlement">Harrewijn</vrager>
         <vrager partij="CDA" oorsprong="parlement">Van Ardenne-van der Hoeven</vrager>
         <vraagt-aan>de staatssecretaris van Defensie</vraagt-aan>
      </vraagdata>
      <antwoorddata antwoorddatum="1999-03-2">
         <antwoorder functie="staatssecretaris" ministerie="Defensie">Van Hoof</antwoorder>
         <mede-antwoorder/>
      </antwoorddata>
   </meta>
   <vragen aantal="12">
      <vraag nummer="1" voetnoot="1">Kent u het bericht <voetnoot nummer="1"/>over de onderkoelingsdood van marinier Budding, die intrad tijdens of na een oefening in 1997 in de Krimpenerwaard bij extreem koude weersomstandigheden? Kunt u weergeven wat er, naar uw inzicht en naar wat er nu bekend is uit onderzoek, precies gebeurd is? </vraag>
      <vraag nummer="2">Wat is de doodsoorzaak van marinier Budding en op welke wijze is deze vastgesteld? </vraag>
      <vraag nummer="3">Is het waar dat dit ongeluk door Defensie is afgedaan als een «incident»? Deelt u deze benaming? Is er sprake van oorzaken van dit dodelijke ongeval die gelegen zijn in de zwaarte van de oefening, het niet tijdig optreden van verantwoordelijken tijdens de oefening en het niet of onvoldoende aanwezig zijn van veiligheidsvoorzieningen en medische faciliteiten? </vraag>
      <vraag nummer="4">Wat is er gedaan met waarschuwingen van kapitein-arts Feunekes in 1994 aan het adres van het korps mariniers dat bij een watertemperatuur onder de 15° onbedwingbare fysiologische reacties optreden en dat onder de 10° de risico’s fors worden? </vraag>
      <vraag nummer="5">Hoe beoordeelt u het optreden van leidinggevenden tijdens de oefening? Hebben zij de risico’s voldoende onderkend en zijn zij adequaat opgetreden? Heeft overplaatsing van enkele leidinggevenden, kort na dit dodelijk ongeval, te maken met hun optreden daarbij? </vraag>
      <vraag nummer="6">Zijn er (overige) disciplinaire maatregelen genomen tegen eventuele verantwoordelijken? Zo neen, waarom niet? Klopt de koppeling die volgens de media gelegd wordt door een woordvoerder van de Marine tussen het uitblijven van disciplinaire straffen en het niet vervolgen door justitie van betrokkenen? Hoe beoordeelt u de verschillende verantwoordelijkheden? </vraag>
      <vraag nummer="7">Is dit type oefeningen van het opleidingsprogramma geschrapt? Zo ja, waarom? Indien niet, zijn de veiligheidsvoorzorgsmaatregelen inmiddels verscherpt? </vraag>
      <vraag nummer="8">Hoe komen dit soort oefeningen tot stand? Door wie en op welk niveau wordt verantwoordelijkheid gedragen voor de zwaarte van oefeningen, veiligheidsmaatregelen en medische voorzieningen? Is er een risico-analyse vooraf van oefeningen? Is er een richtlijn of een kader waaraan oefeningen wat betreft zwaarte of risico’s vooraf getoetst worden? </vraag>
      <vraag nummer="9">Tot welke bevindingen komt de Marechaussee in het onderzoeksrapport over de toedracht van deze tragische gebeurtenis? Wat is er vervolgens met deze bevindingen gedaan? Kan de Kamer dit onderzoeksrapport toegezonden krijgen? </vraag>
      <vraag nummer="10">Is het waar dat pas op 26 januari 1999 aan TNO een opdracht is verstrekt om onderzoek te doen naar preventieve maatregelen om dit soort dodelijke ongelukken te voorkomen? Waarom is deze nu pas verstrekt? Wat is de inhoud van de opdracht? Zijn of worden er nog andere onderzoeken naar deze kwestie gedaan? </vraag>
      <vraag nummer="11">Hoe beoordeelt u de berichtgeving in dezen vanuit Defensie in het algemeen en de Marinevoorlichting in het bijzonder, dat Budding de onderkoelingsdood vooral aan zichzelf te wijten zou hebben en dat de oefening helemaal niet uitzonderlijk zwaar was? </vraag>
      <vraag nummer="12">Hoeveel en welke ongevallen hebben zich sindsdien bij de mariniers voorgedaan? </vraag>
      <noten afkomstig="vraag">
         <noot nummer="1" datum="1999-01-30" bron="GPD-bladen,">GPD-bladen,, 30 januari 1999</noot>
      </noten>
   </vragen>
   <antwoorden aantal="10">
      <antwoord nummer="1" voetnoot="1">Ja. Voor een weergave van de gebeurtenissen zend ik u hierbij ter vertrouwelijke kennisneming een (geanonimiseerd) afschrift van het rapport van intern onderzoek. <voetnoot nummer="1"/>
      </antwoord>
      <antwoord nummer="2">Marinier Budding is overleden aan (de gevolgen van) onderkoeling. Dit is in het Groene Hart ziekenhuis te Gouda vastgesteld. </antwoord>
      <antwoord nummer="3/5">De dood van marinier Budding wordt gezien als een uiterst tragisch ongeval met dodelijke afloop. Het woord «incident» is indertijd bedoeld in de betekenis van «incidentele gebeurtenis», zonder enige afbreuk te willen doen aan de ernst van het ongeval. De belangrijkste oorzaak van het ongeval is het tekort schieten van de indertijd geldende veiligheidsvoorschriften. De veiligheidsvoorzieningen en medische faciliteiten die gebruikelijk waren voor oefeningen als deze bleken ontoereikend om de dood van marinier Budding te voorkomen. Tevens was er onvoldoende besef dat oefeningen in Nederland onder bepaalde weersomstandigheden evenveel risico kunnen dragen als oefeningen in bijvoorbeeld bergachtig of arctisch gebied. Naar aanleiding van het ongeval zijn de veiligheidsvoorschriften en de medische begeleiding aangescherpt (zie ook antwoord op vraag 7). Leidinggevenden hebben de risico’s van de weersomstandigheden tijdens de oefening onvoldoende tijdig onderkend. Twee van hen zijn na afronding van de desbetreffende onderofficiersopleiding overgeplaatst. Deze overplaatsing was echter al voorzien en hield dus geen verband met hun optreden met betrekking tot het ongeval. Overigens waren en zijn beide leidinggevenden mentaal zeer aangeslagen over hetgeen onder hun leiding is gebeurd. Zij hebben tot op heden regelmatig contact met de naaste familie. Zij zijn zich zeer bewust van de draagwijdte van hun verantwoordelijkheden. Ook vanuit de Marine-organisatie is, onder andere in het kader van nazorg, regelmatig contact met de familie van het slachtoffer. </antwoord>
      <antwoord nummer="4">De aanbevelingen van kapitein-luitenant ter zee arts Feunekes hebben betrekking op een andere situatie, namelijk het oefenen van de kapseisdrill van landingsvaartuigen. Bij het verlaten van een landingsvaartuig kan iemand die te water raakt, te maken krijgen met onderkoeling. Het gaat daarbij om plotselinge onderdompeling, waardoor een schrikreactie ontstaat. De door kapitein-luitenant ter zee arts Feunekes voorgestelde maatregelen zijn voor de kapseisdrill van kracht verklaard. </antwoord>
      <antwoord nummer="6/9" voetnoot="1">De Koninklijke Marechaussee heeft de toedracht van de dood van marinier Budding onderzocht op strafbare feiten. Het door de Koninklijke marechaussee opgestelde proces-verbaal is toegezonden aan de officier van justitie bij het Arrondissementsparket (Militaire Zaken) te Arnhem, die heeft geoordeeld dat geen sprake was van een strafbaar feit en de zaak heeft geseponeerd. Een geanonimiseerde versie van dit proces-verbaal (P 256/1997) is door Justitie beschikbaar gesteld en treft u eveneens bijgaand aan. <voetnoot nummer="1"/>Vanwege de in de wetgeving vastgelegde scheiding tussen (militair) strafrecht en militair tuchtrecht kan een militair niet tegelijkertijd aan een strafrechtelijk en een tuchtrechtelijk onderzoek worden onderworpen. Na afronding van het strafrechtelijk onderzoek was het door het tijdsverloop wettelijk niet meer mogelijk tuchtrechtelijk op te treden. Bovendien was er, op grond van het rapport van intern onderzoek, geen grond voor een dergelijk optreden. De officier en onderofficier die belast waren met de leiding over de oefening hebben de zwaarte van de oefening onder de heersende weersomstandigheden onderschat, maar hebben de toen geldende veiligheidsvoorschriften nageleefd. Naar de mening van de plaatsingsautoriteit rechtvaardigde dit geen maatregelen in de sfeer van de rechtspositie. De betrokken officier en onderofficier zijn wel direct na het ongeval, en na het sepot van het OM opnieuw, ernstig over het ongeval onderhouden en aangesproken op hun verantwoordelijkheden. </antwoord>
      <antwoord nummer="7">In afwachting van de resultaten van het onderzoek naar het ongeval, is de desbetreffende oefening geschrapt van het lesprogramma. Bovendien zijn de veiligheidsmaatregelen en de medische begeleiding sinds het ongeval aangescherpt. Tevens wordt in opleidingen en trainingen meer aandacht besteed aan het herkennen van verschijnselen van onderkoeling en het rekening houden met de weersomstandigheden. Ten slotte is een «commandantenbrief» verzonden, teneinde het veiligheidsbewustzijn van het kader te vergroten. </antwoord>
      <antwoord nummer="8" voetnoot="1">Dit soort oefeningen vormt een integraal onderdeel van de module «Voortgezette Vakopleiding» binnen de onderofficiersopleiding van het Korps Mariniers. De verantwoordelijke officier (mentor) van de opleiding ontwikkelt deze oefeningen en stemt deze af binnen het «leerplan». Een nieuwe ontwikkelde oefening wordt voor de eerste maal gehouden in de vorm van een «try-out», waarbij wordt gekeken naar de te bereiken doelstellingen, de zwaarte van de oefening en de veiligheidsaspecten. Na de «try-out» wordt de oefening waar nodig bijgesteld, geformaliseerd en opgenomen in het lesprogramma. Het Hoofd van het Mariniers Opleidingscentrum accordeert de oefeningen en is verantwoordelijk voor de zwaarte van de oefening, de veiligheidsmaatregelen en de medische voorzieningen. De mentor van de opleiding (tijdens oefeningen de officier belast met de leiding) heeft de verantwoordelijkheid voor de uitvoering van de oefening. De oefeningen worden vooraf getoetst en dienen te voldoen aan de richtlijnen zoals beschreven in de «Standing Operating Procedures (SOPs)» van het Mariniers Opleidingscentrum en de Korps Orders van Blijvende Aard (KOVBA) van het Korps Mariniers. Naar aanleiding van de resultaten van het interne onderzoek is KOVBA 205 uitgebracht. Deze is eveneens bijgevoegd. <voetnoot nummer="1"/>
      </antwoord>
      <antwoord nummer="10">Direct na het ongeval is begonnen met zowel het strafrechtelijk onderzoek van de Koninklijke Marechaussee als het interne onderzoek. Vervolgens is TNO verzocht onafhankelijk onderzoek te doen naar preventieve maatregelen om de aanbevelingen uit het rapport van intern onderzoek te valideren. Het onderzoek van TNO zal naar verwachting voor eind maart 1999 zijn afgerond. </antwoord>
      <antwoord nummer="11">Vanuit Defensie is absoluut niet beoogd deze indruk te wekken. Mocht die indruk desondanks zijn ontstaan dan betreur ik dat ten zeerste. Zij strookt niet met de feiten. </antwoord>
      <antwoord nummer="12">Sinds het ongeval van marinier Budding op 24 november 1997 hebben in het Korps Mariniers negen geregistreerde individuele bedrijfsongevallen plaatsgevonden waarbij sprake was van lichte verwondingen. Overigens is licht persoonlijk letsel bij de fysiek zware oefeningen van het Korps mariniers niet altijd uit te sluiten. </antwoord>
      <noten afkomstig="antwoord">
         <noot nummer="1">Bijlage ter vertrouwelijke, alleen voor de leden, inzage gelegd bij afdeling Parlementaire Documentatie</noot>
      </noten>
   </antwoorden>
</kvr>
