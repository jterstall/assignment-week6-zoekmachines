<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Nader antwoord" aantalvragen="">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van het lid Kant (SP) aan de minister van Volksgezondheid, Welzijn en Sport over arbodienstverlening door zorginstellingen. (Ingezonden 18 maart 1999); Antwoord</item>
         <item attribuut="Bestand">21Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR9128
</item>
         <item attribuut="Inhoud">Vragen over investeringen in arbodienstverlening in de zorgsector en over commerciële vormen van bedrijfsgezondheidszorg en extra zorg voor werknemers.</item>
         <item attribuut="Rubriek">Arbeid (Arbeidsbescherming) Arbeid (Arbeidsomstandigheden) Gezondheidszorg (Algemeen)</item>
         <item attribuut="Trefwoorden">Bedrijfsgezondheidszorg Discriminatie Gezondheidszorg</item>
         <item attribuut="Vindplaats">Kamervragen met antwoord 1998-1999, nr. 1158, Tweede Kamer</item>
         <item attribuut="Vraagnr_bij_indiening">2989909830</item>
         <item attribuut="Afkomstig_van">Volksgezondheid, Welzijn en Sport (VWS)</item>
         <item attribuut="Indiener">
            <persoon partij="SP">Kant</persoon>
         </item>
         <item attribuut="Datum_reaktie">1999-04-13</item>
         <item attribuut="Datum_indiening">1999-03-18</item>
         <item attribuut="Document-id">KVR9128</item>
         <item attribuut="Omvang">3 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 1998–1999" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="2371" allpagenumbers="2371 2372 2373" vetnummer="2989909830" code="" lopendefooter="Tweede Kamer, vergaderjaar 1998–1999, Aanhangsel" filenaam="KVR9128" issn-nummer="ISSN 0921 - 7398" uitgever="Sdu Uitgevers ’s-Gravenhage 1999"/>
      <vraagdata vraagnummer="1158" onderwerp="" indiendatum="1999-03-18">
         <vrager partij="SP" oorsprong="parlement">Kant</vrager>
         <vraagt-aan>de minister van Volksgezondheid, Welzijn en Sport</vraagt-aan>
      </vraagdata>
      <antwoorddata antwoorddatum="13 april 1999), zie ook Aanhangsel handelingen nr. 1073, vergaderjaar 1998–1999">
         <antwoorder functie="" ministerie="Volksgezondheid, Welzijn en Sport"/>
         <mede-antwoorder/>
      </antwoorddata>
   </meta>
   <vragen aantal="10">
      <vraag nummer="1" voetnoot="1">Kunt u bevestigen dat zorginstellingen gemiddeld slechts 145 gulden per jaar per werknemer aan arbodienstverlening besteden, terwijl dat in Nederland gemiddeld 200 gulden per jaar per werknemer is? Zo ja, wat is hiervan de oorzaak? Bent u van mening dat in de zorgsector voldoende wordt geïnvesteerd in arbodiensten en preventie? <voetnoot nummer="1"/>
      </vraag>
      <vraag nummer="2" voetnoot="1">Is het u bekend dat Avios Arbo, de grootste commerciële arbodienst in de zorgsector, zorg inkoopt bij de particuliere zorgsector zoals bijvoorbeeld de particuliere Rug Advies Centra, de particuliere psychologische hulpverlener HSK en het private Transferpunt Zorg? <voetnoot nummer="1"/>Zo ja, wat is hierover uw mening? </vraag>
      <vraag nummer="3">Is het waar dat de behandeling door de Rug Advies Centra gericht is op langdurig zieke werknemers en sinds kort ook op afgekeurde werknemers en wordt betaald door werkgevers, ziekteverzuimverzekeraars en via subsidies van Sociale Zaken? Zo ja, leidt deze behandeling tot goede resultaten en zou deze dan ook voor niet-werknemers met langdurige rugklachten beschikbaar moeten komen? </vraag>
      <vraag nummer="4" voetnoot="2">Kunt u bevestigen dat commerciële GGZ-behandelcentra sterk in opmars zijn, bijvoorbeeld de sterke groei van de HSK groep? <voetnoot nummer="2"/>Zo ja, wie kunnen hier terecht? </vraag>
      <vraag nummer="5" voetnoot="2">Is de GGZ Nederland met u in gesprek om ook commerciëler te mogen werken? Gaat het hierbij vooral om extra zorg betaald door werkgevers en is het daarbij de bedoeling om bij de intake mee te wegen of iemand werkt hetgeen zou kunnen leiden tot snellere behandeling? <voetnoot nummer="2"/>Zo ja, bent u van mening dat mensen die geen betaald werk hebben bij de plannen buiten de boot vallen en dat deze plannen dus niet acceptabel zijn? </vraag>
      <vraag nummer="6" voetnoot="3">Is het u bekend dat werkgevers onder het motto van integraal gezondheidsbeleid steeds meer medici en paramedici binnen de poort halen, waarbij de bedrijfsgezondheidszorg bij Akzo Nobel met zijn bedrijvenkliniek het grote voorbeeld is? Zo ja, hoe hoog schat u het risico in dat hiermee tevens een groeiende tweedeling ontstaat? <voetnoot nummer="3"/>, 4 </vraag>
      <vraag nummer="7">Erkent u dat er een apart, privaat zorgsysteem voor zieke werknemers ontstaat, kunt u inzicht geven in de groei hiervan en accepteert u deze ontwikkeling? </vraag>
      <vraag nummer="8" voetnoot="5">Hebt u tijdens een lunchdebat in Groningen met voorzitter Hamel gezegd het de moeite waard te vinden om na te denken of je werkgevers moet verbieden initiatieven te nemen tot extra zorg voor werknemers via een apart zorgcircuit? Zo ja, kunt u dit standpunt toelichten? <voetnoot nummer="5"/>
      </vraag>
      <vraag nummer="9">Zullen de landelijke «kenniscentra voor arbeidsrelevante aandoeningen» (en regionale kenniscentra) uitsluitend gericht zijn op het ontwikkelen van kennis en expertise en is het uitdrukkelijk niet de bedoeling dat hier ook zorg wordt verleend of diagnoses worden gesteld? </vraag>
      <vraag nummer="10">Op welke manier gaat u ervoor zorgen dat de verworven kennis in de «kenniscentra voor arbeidsrelevante aandoeningen» ten goede komt aan alle mensen, zowel werknemers als mensen zonder baan? </vraag>
      <noten afkomstig="vraag">
         <noot nummer="1" datum="1999-03-12" bron="Financieel Dagblad">Financieel Dagblad, 12 maart 1999</noot>
         <noot nummer="2" datum="1999-03-16" bron="NRC">NRC, 16 maart 1999</noot>
         <noot nummer="3" datum="1999-03-11" bron="Forum">Forum, 11 maart 1999</noot>
         <noot nummer="4" datum="1999-02-16" bron="NRC">NRC, 16 februari 1999</noot>
         <noot nummer="5" datum="1999-03-2" bron="Haagsche Courant">Haagsche Courant, 2 maart 1999</noot>
      </noten>
   </vragen>
   <antwoorden aantal="9">
      <antwoord nummer="1">Uit recente (nog niet gepubliceerde) cijfers van SZW (ZARA-werkgeverspanel 1997–1998) blijkt dat zorginstellingen gemiddeld 199 gulden per jaar per werknemer aan arbodienstverlening besteden. Voor Nederland ligt dit op gemiddeld 211 gulden per jaar per werknemer. De zorginstellingen hebben dus een inhaalslag gemaakt. Een inhaalslag die gelet op het hoge ziekteverzuim en de uitstroom naar de WAO ook noodzakelijk is. Meer geld uittrekken voor arbodienstverlening is echter niet genoeg, er is een breed pakket van maatregelen nodig. De betrokken partijen, overheid, sociale partners en Arbeidsvoorziening zijn hier ook druk mee aan de slag. Zo heeft het kabinet in 1999 extra middelen beschikbaar gesteld voor verbetering van de arbeidsomstandigheden en vermindering van de werkdruk, ofwel «meer handen aan het bed». In de meerjarenafspraken worden afspraken gemaakt over aanvullingen op deze werkdrukmiddelen vanuit de intensiveringsruimte. Recentelijk hebben overheid, sociale partners en Arbeidsvoorziening ook hun handtekening gezet onder het Convenant Arbeidsmarkt Zorgsector. Daar is nu ook het Convenant Arbeidsmarkt voor de sectoren Welzijn en Jeugdhulpverlening bijgekomen. In deze convenanten zijn een aantal actuele thema’s aangegeven. Voor het kabinet ligt het zwaartepunt bij het terugdringen van het ziekteverzuim en verbetering van de arbeidsomstandigheden. Vooral in de thuiszorg is het ziekteverzuim erg hoog. Daar hebben werknemers, werkgevers en overheid het Convenant Arbeidsomstandigheden Thuiszorg afgesloten. In dit convenant zijn afspraken gemaakt over de aanpak van twee belangrijke veroorzakers van ziekteverzuim: hoge fysieke belasting en werkdruk. Daarmee zijn we er natuurlijk nog lang niet. Ziekteverzuim is een ingewikkeld probleem en vereist een veelheid van maatregelen. Het is voor een deel een managementprobleem. Dit blijkt ook uit de spreiding van ziekteverzuim tussen instellingen. Zo varieert het ziekteverzuim in de thuiszorg van minder dan 7% tot meer dan 11%. Sommige instellingen voeren klaarblijkelijk gewoon een beter verzuimbeleid. We zullen dan ook bij de goede instellingen te rade moeten gaan en deze instellingen als voorbeeld moeten stellen voor de rest. Maar niet alleen dat, we zullen ons ook moeten oriënteren bij andere sectoren, zoals bijvoorbeeld de bouw. Ook daar kunnen we van leren. Dit hoeft ook niet altijd gepaard te gaan met grote investeringen. Zaken als loopbaanperspectief, roostertechnieken en inspraak van verpleegkundigen en verzorgenden in het beleid van de instellingen kunnen ook een bijdrage leveren. De opbrengst van het terugdringen van ziekteverzuim is sowieso hoog, niet alleen de kosten van het ziekteverzuim zelf, maar ook vermindering van de werkdruk. Over de oorzaken van ziekteverzuim is op dit moment nog niet voldoende bekend. Nader onderzoek is nodig en daarover zijn ook afspraken gemaakt met sociale partners. De nieuwe inzichten en de aanwezige kennis kunnen we vervolgens bundelen zodat deze ten dienste staan van alle instellingen. </antwoord>
      <antwoord nummer="2">Het is bekend dat grotere Arbo-diensten zorg inkopen bij de particuliere zorgsector. Deze particuliere zorgsector ontwikkelt een aanbod dat op maat wordt gemaakt voor de betreffende bedrijfstakken. Het staat werkgevers vrij om naast het minimum-arbopakket ook uitgebreidere pakketten af te nemen, die door de Arbodiensten op aanvraag van de werkgever worden geboden en wordt gestimuleerd door het financiële belang dat werkgevers er bij hebben om hun werknemers zo snel mogelijk weer hersteld op de werkplek terug te zien. Het reguliere tweedelijns zorgaanbod wordt niet aangetast of op ongelijke wijze toegankelijk gemaakt. </antwoord>
      <antwoord nummer="3">Het is mij bekend dat het Lisv op basis van het Besluit Rugtrainingen Rea, subsidies verstrekt voor rugtrainingen. Dit gebeurt op basis van onder andere artikel 15 Wet Rea aan werkgevers voor arbeidsgehandicapte werknemers en op basis van artikel 22 aan arbeidsgehandicapte niet-werknemers. Voor zover mij bekend is zijn er op dit moment nog geen valide onderzoeksresultaten beschikbaar over de effectiviteit van de door de Rug Advies Centra gehanteerde behandelmethoden. Wel is mij bekend dat in het kader van het NWO-Programma Arbeidsgebonden problematiek van chronisch zieken een project is gefinancierd dat inzicht moet opleveren in de effectiviteit van de verschillende bestaande vormen van rugscholingsprogramma’s. Binnen de opdracht die ik aan ZorgOnderzoek Nederland heb gegeven voor uitvoering van het Programma Klachten Bewegingsapparaat (PKB), wordt expliciet aandacht besteed aan de wijze van implementatie van bewezen effectieve vormen van rugscholing. Het gaat daarbij niet alleen om de wijze van beschikbaar komen van deze behandelmethoden voor werknemers, maar ook om het beschikbaar komen van effectieve behandelmethoden voor niet-werknemers. </antwoord>
      <antwoord nummer="4">Commerciële GGZ-behandelcentra zijn inderdaad sterk in opmars. Iedereen die een aanvullende verzekering heeft waarin dergelijke hulp is opgenomen kan hier terecht voor monodisciplinaire, kortdurende hulp. </antwoord>
      <antwoord nummer="5">GGZ Nederland is met mij in gesprek over de mogelijkheden en onwenselijkheden van een breder, meer commercieel zorgaanbod vanuit de reguliere ggz-aanbieders. Het gaat dan om extra zorg, buiten het AWBZ-zorgaanbod van de betreffende instelling om, en uit andere dan AWBZ-middelen gefinancierd, bijvoorbeeld door de werkgever. Ik ben niet van mening dat dit ten koste gaat van mensen die geen betaald werk hebben, omdat iedereen die een aanvullende verzekering heeft, particulier of ziekenfonds, voor dergelijke hulp in aanmerking kan komen. </antwoord>
      <antwoord nummer="6">Het is mij bekend dat een aantal grotere bedrijven een eigen arbodienst hebben, die een geïntegreerd scala van diensten kan aanbieden ten behoeve van de preventie van ziekte en verzuim van de eigen werknemers. Ik beschouw een integraal gezondheidsbeleid, waarin zowel de verbetering van de arbeidssituatie als de verbetering van verzuimbegeleiding en het bevorderen van een gezonde en veilige leefstijl een plaats hebben, eerder als een vorm van goede arbozorg dan als een risico op tweedeling. </antwoord>
      <antwoord nummer="7">Door de privatisering van delen van het stelsel van sociale zekerheid en het ontstaan van commerciële Arbo-diensten is zich een meer specifiek op de Arbozorg gericht stelsel van zorg aan het vormen naast de reguliere zorg. Werkgevers hebben een financieel belang bij snelle terugkeer van hun zieke werknemers, en zijn daarom bereid dergelijke zorg en begeleiding zelf te betalen. De mate waarin dit nieuwe stelsel groeit is op dit moment niet duidelijk. De exacte grens tussen dergelijke Arbozorg en de zorg behorend tot het verzekerde pakket van eerste en tweede compartiment is evenmin bepaald. Voorrang anders dan op medische gronden bij zorg welke behoort tot het normale verzekeringspakket (Zfw, AWBZ, standaardpakket etc.) wijs ik ten principale af. Wat dit punt betreft verwijs ik u naar bijgesloten brief en aangekondigde notitie. </antwoord>
      <antwoord nummer="8">Ja. Het is lastig exact aan te geven wanneer een initiatief op de grens van tweedelijns arbozorg en de reguliere gezondheidszorg toelaatbaar is en wanneer er sprake is van voorrangszorg. Enerzijds wil ik dat er zoveel mogelijk mensen geholpen kunnen worden, anderzijds moet de organisatie van de zorg zuiver blijven. Met Staatssecretaris Hoogervorst van Sociale Zaken en Werkgelegenheid heb ik afgesproken uw Kamer deze maand een notitie te zenden over het vraagstuk van preventie van ziekteverzuim en arbeidsongeschiktheid door arbeidsgerelateerde aandoeningen en de raakvlakken van dat onderwerp met de curatieve zorg. Op basis van die notitie wil ik graag met u over de grenzen van de afzonderlijke zorgcircuits discussiëren. </antwoord>
      <antwoord nummer="9 en 10">Met het aanwijzen van landelijke kenniscentra voor arbeidsrelevante aandoeningen beoog ik kennis op te bouwen ten behoeve van een adequate zorgverlening rond arbeidsrelevante aandoeningen. Het gaat dus om kennis: het ontwikkelen, verzamelen, verspreiden en toegankelijk maken ervan (kennis-infrastructuur). Naast het aanwijzen van 4 landelijke kenniscentra voor arbeidsrelevante aandoeningen is het belangrijk dat de kennis en expertise die wordt opgebouwd, ook toepassing vindt in de praktijk van alledag. Het is daarom van belang om op regionaal niveau een vorm van gestructureerde samenwerking te organiseren in de vorm van regionale samenwerkingsverbanden. De verantwoordelijkheid hiervoor ligt bij de partijen in het veld. De samenwerking door relevante partijen in de reguliere zorg in de regio waarborgt de toegankelijkheid voor iedereen. De patiënt kan zowel door de huisarts als de bedrijfsarts worden doorverwezen naar een regionaal samenwerkingsverband. Op deze wijze komt de kennis met betrekking tot arbeidsrelevante aandoeningen ten goede aan zowel werkenden als niet-werkenden. Bureau Astri is momenteel bezig met een inventarisatie van de op dit moment gerealiseerde samenwerkingsverbanden. </antwoord>
      <noten afkomstig="antwoord"/>
   </antwoorden>
</kvr>
