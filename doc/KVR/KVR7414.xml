<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="4">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van de leden Hessing (VVD), Koenders (PvdA), Hoekema (D66) en De Haan (CDA) over de begroting van de Europese Unie. (Ingezonden 5 juni 1998); Antwoord</item>
         <item attribuut="Bestand">28Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR7414
</item>
         <item attribuut="Rubriek">Internationale betrekkingen (Europese Unie) Overheidsfinanciën (Overig)</item>
         <item attribuut="Trefwoorden">EU-begrotingen</item>
         <item attribuut="Vindplaats">Kamervragen met antwoord 1997-1998, nr. 1454, Tweede Kamer</item>
         <item attribuut="Vraagnr_bij_indiening">0</item>
         <item attribuut="Afkomstig_van">Financiën</item>
         <item attribuut="Indiener">
            <persoon partij="VVD">Hessing</persoon>
            <persoon partij="PvdA">Koenders</persoon>
            <persoon partij="D66">Hoekema</persoon>
            <persoon partij="CDA">De Haan</persoon>
         </item>
         <item attribuut="Datum_reaktie">1998-07-02</item>
         <item attribuut="Datum_indiening">1998-06-05</item>
         <item attribuut="Document-id">KVR7414</item>
         <item attribuut="Omvang">3 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 1997–1998" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="2981" allpagenumbers="2981 2982 2983" vetnummer="" code="" lopendefooter="Tweede Kamer, vergaderjaar 1997–1998, Aanhangsel" filenaam="KVR7414" issn-nummer="ISSN 0921 - 7398" uitgever="Sdu Uitgevers ’s-Gravenhage 1998"/>
      <vraagdata vraagnummer="1454" onderwerp="" indiendatum="1998-06-5">
         <vrager partij="VVD" oorsprong="parlement">Hessing</vrager>
         <vrager partij="PvdA" oorsprong="parlement">Koenders</vrager>
         <vrager partij="D66" oorsprong="parlement">Hoekema</vrager>
         <vrager partij="CDA" oorsprong="parlement">De Haan</vrager>
         <vraagt-aan>(CDA)</vraagt-aan>
      </vraagdata>
      <antwoorddata antwoorddatum="1998-07-2">
         <antwoorder functie="minister" ministerie="Financiën">Zalm</antwoorder>
         <mede-antwoorder>de minister van Buitenlandse Zaken</mede-antwoorder>
      </antwoorddata>
   </meta>
   <vragen aantal="4">
      <vraag nummer="1">Is het u bekend dat het Europees Parlement de Europese Commissie nog geen kwijting heeft verleend over de uitvoering van de begroting van de Europese Unie over 1996? </vraag>
      <vraag nummer="2">Onderkent u de belangrijkste redenen hiervoor, te weten: a. het gebrek aan democratische controle op de fraudebestrijding binnen de Europese instellingen, b. het gebrek aan samenhang en gezond financieel beheer bij programma’s voor buitenlandse hulp, zoals Phare, Tacis, Meda en de hulp aan Bosnië-Herzegovina, c. het gebrek aan informatie over de resultaten van de structuurfondsen, d. het gebrek aan controlemogelijkheden bij het Europees Investeringsfonds, en e. het gebrek aan voortgang bij de automatisering van het communautaire douanevervoer? </vraag>
      <vraag nummer="3">Waarom heeft de Raad dan toch kwijting aanbevolen? </vraag>
      <vraag nummer="4">Bent u bereid adequate maatregelen van de Europese Commissie te eisen en de Kamer van de voortgang op de hoogte te houden? </vraag>
      <noten afkomstig="vraag"/>
   </vragen>
   <antwoorden aantal="4">
      <antwoord nummer="1">Ja. </antwoord>
      <antwoord nummer="2">Evenals het Europees Parlement ben ik met de Raad bezorgd over de bevindingen van de Europese Rekenkamer. Tijdens de bijeenkomst van de Ecofin-Raad op 9 maart 1998 heeft Commissaris Liikanen aangegeven dat de Commissie de kritiek van de Europese Rekenkamer accepteert en dat er samen met de lidstaten nog veel werk te verrichten is. De Raad heeft bij zijn aanbeveling uitvoerige opmerkingen gemaakt naar aanleiding van hetgeen de Europese Rekenkamer in haar jaarverslag over 1996 heeft opgemerkt. In dit commentaar bij zijn aanbeveling doet de Raad op diverse punten aanbevelingen en verzoeken. De Raad geeft daarbij aan van oordeel te zijn dat «het buitensporig hoge foutenpercentage niet aanvaardbaar is» en dringt er bij de Commissie en de lidstaten op aan te blijven streven naar verlaging van dit percentage. Meer in het bijzonder ten aanzien van de vijf genoemde punten geldt het volgende. Het gebrek aan democratische verantwoording op het gebied van de fraudebestrijding dat volgens het Europees Parlement binnen de Europese instellingen bestaat (punt a) betreft onder meer het verzoek van het Europees Parlement om de regelmatige indiening door de Commissie van een lijst van alle fraudezaken waarnaar een intern onderzoek loopt. Het gaat hierbij primair om een kwestie tussen het Europees Parlement en de Commissie die – hoeveel belang het Europees Parlement daar ook aan hecht – mijns inziens los staat van (de beoordeling door de Raad van) de wijze waarop de Commissie de begroting over 1996 heeft uitgevoerd. Een en ander dient naar mijn opvatting dan ook niet van invloed te zijn op de besluitvorming over kwijtingverlening aan de Commissie over dat jaar (waarbij nog komt dat de desbetreffende resolutie van het Europees Parlement eerst dateert van 17 februari 1998). De Commissie heeft overigens besloten de regels en procedures ten aanzien van de behandeling van onregelmatigheden waarbij zij betrokken is te verduidelijken. Daarbij aansluitend heeft de Raad in zijn aanbeveling de overige instellingen verzocht hun eigen procedures in dezelfde geest te herzien. De onder b en c genoemde tekortkomingen onderschrijf ik, waarbij ik aanteken dat de Commissie sinds 1996 bij de programma’s voor buitenlandse hulp op het vlak van samenhang en gezond financieel beheer vorderingen heeft gemaakt. Inzake punt b heeft de Raad er in zijn aanbeveling bij de Commissie op aangedrongen om voor de toekomstige programma’s duidelijke en onderling verenigbare doelstellingen vast te stellen door rekening te houden met de commentaren van de Europese Rekenkamer over programma’s als PHARE, TACIS, etc. In zijn aanbeveling verzoekt de Raad de Commissie de PHARE-actieterreinen te beperken en beter af te bakenen, alsmede de taken duidelijker te omschrijven. Dit is intussen geschied door het vaststellen van prioriteiten voor de korte en middellange termijn in de Partnerschappen voor Toetreding. Ook ten aanzien van de TACIS-gelden heeft de Raad in het kader van zijn aanbeveling de Commissie om maatregelen gevraagd die een efficiëntere uitvoering van de programma’s kunnen garanderen (duidelijke omschrijving van de rol van betrokkenen, betere coördinatie). Voorts heeft de Raad de Commissie verzocht met derde landen te blijven samenwerken om het administratieve systeem te verbeteren en ervoor te zorgen dat het geld sneller bij de begunstigde komt en doeltreffend wordt besteed. De Raad stelt in zijn aanbeveling te zijn ingenomen met de reeds door de Commissie genomen maatregelen ter terugvordering van ten onrechte betaalde bedragen, de vermindering van voorschotten en het schrappen van slapende vastleggingen met betrekking tot PHARE en TACIS. De Raad heeft de Commissie verzocht de doeltreffendheid en de coördinatie van haar diensten te verbeteren en daarbij rekening te houden met de bevindingen van de Rekenkamer op het terrein van onder meer de externe acties. Tevens verzocht de Raad in zijn aanbeveling de Commissie bij de algemene herziening van het Financieel Reglement de voorschriften inzake de begrotingsuitvoering te verfijnen. Wat betreft de humanitaire hulp, heeft de Raad de Commissie gevraagd om maatregelen te blijven nemen die nodig zijn om betalingskredieten zoveel mogelijk te vermijden. Binnenkort zal een aanvang worden gemaakt met de door de Raad gevraagde evaluatie van de humanitaire hulp, na goedkeuring van een door de lidstaten en de Commissie opgesteld mandaat. Bij die evaluatie zullen onder meer de samenhang, de complementariteit en de coördinatie van de maatregelen moeten worden beoordeeld, rekening houdend met de opmerkingen en aanbevelingen van de Europese Rekenkamer. Met betrekking tot punt c heeft de Raad bij zijn aanbeveling alle betrokkenen gevraagd zich in te spannen om de structuurfondsmiddelen zorgvuldiger te beheren. De Raad wil dat het aantal programma’s wordt gerationaliseerd en dat erop wordt toegezien dat zij elkaar niet overlappen waardoor het financiële beheer doeltreffender wordt, bijvoorbeeld op het terrein van werkgelegenheidscheppende structuurmaatregelen ten gunste van ondernemingen in het midden- en kleinbedrijf (waarop de onderhavige kritiek van het Europees Parlement zich richt). De Commissie heeft op 16 april 1997 de notities «Fondsen voor risicodragend kapitaal» en «Garantiefondsen» aangenomen die er vooral voor moeten zorgen dat de middelen van de fondsen volledig ten goede komen aan de desbetreffende bedrijven. In december 1997 is de Commissie begonnen met een evaluatie van het effect van de structuurfondsen op het midden- en kleinbedrijf. De Raad juicht het door de Commissie verzette werk in zijn aanbeveling toe en heeft de Commissie gevraagd de resultaten aan de begrotingsautoriteit mee te delen. De Raad zegt verder verheugd te zijn over de inmiddels in SEM 2000-verband genomen maatregelen; de Raad geeft aan het effect van deze maatregelen aandachtig te zullen bestuderen. In de nieuwe structuurfondsverordeningen moet volgens de Raad ten volle rekening worden gehouden met de lessen die worden getrokken uit het financieel beheer van de huidige programmeringsperiode, zo wordt verder in de aanbeveling gesteld. In zijn algemeenheid geeft de Raad ten slotte in zijn aanbeveling aan dat de Commissie in het kader van Agenda 2000 hervormingen en nieuwe financiële vooruitzichten dient voor te stellen die stroken met de beginselen van een goed financieel beheer en een stringente begrotingsdiscipline. Voor wat betreft punt d heeft de Raad bij zijn aanbeveling zijn bezorgdheid uitgesproken over de problemen bij de controle van het Europees Investeringsfonds (EIF). De Raad heeft de betrokken partijen verzocht te blijven zoeken naar een goede oplossing op grond van art. 248 van het Verdrag van Amsterdam (dat het huidige art. 188C zal vervangen), met inachtneming van de rechtspositie van het Fonds. Dit artikel regelt onder meer de informatietoegang van de Europese Rekenkamer. Daarbij is bepaald dat het recht van toegang van de Rekenkamer tot informatie waarover de Europese Investeringsbank (EIB) beschikt, wordt bepaald door een regeling tussen de Rekenkamer, de EIB en de Commissie. De achtergrond van het regelen van deze controlebevoegdheid in aparte tripartiete overeenkomsten is dat de EIB en het EIF als bancaire instellingen over bedrijfsgevoelige gegevens beschikken waarmee vertrouwelijk moet worden omgegaan. De EIB en het EIF zijn onafhankelijke instellingen die op grond van hun statuten reeds aan voldoende interne en externe (accountants)controle onderworpen zijn. Eventuele problemen op het vlak van Rekenkamercontroles bij de EIB en het EIF moeten naar het oordeel van de Nederlandse regering worden geregeld via de genoemde tripartiete overeenkomsten. De problemen in het communautaire douanevervoer (punt e) zijn in 1996/1997 onderzocht door een tijdelijke enquêtecommissie (TEC) van het Europees Parlement. In het desbetreffende onderzoeksverslag werd gewezen op de dringende noodzaak radicale maatregelen te nemen om de economische voordelen van het douanevervoersysteem te herstellen. Eind april 1997 heeft de Commissie een actieprogramma voor het douanevervoer in Europa vastgesteld. Dit actieprogramma is enerzijds een reactie op het TEC-rapport en geeft anderzijds invulling aan het Raadsbesluit «Actieplan Douane 2000». In het actieprogramma van de Commissie werd gesteld dat de automatisering van het douanevervoersysteem (met de ontwikkeling waarvan zij in 1996 was begonnen) tegen eind 1998 gereed en bedrijfsklaar moest zijn, maar dat dit zogeheten New Computerized Transit System (NCTS) niet volledig operationeel zou zijn vóór het jaar 2000. In de Raadsconclusies naar aanleiding van dit Commissie-actieprogramma werd de noodzaak van hervorming van de douanevervoerregeling als essentieel wapen in de strijd tegen fraude erkend en werd beklemtoond dat aan automatisering de hoogste prioriteit moest worden toegekend. Eind november 1997 heeft de Commissie officieel bevestigd dat ten aanzien van de inwerkingtreding van het NCTS met een vertraging van circa twee jaar rekening zou moeten worden gehouden. Hoewel de Commissie in de eerste plaats verantwoordelijk is voor deze vertraging, moet worden erkend dat automatisering van het communautaire douanevervoersysteem een ingewikkeld proces is en dat niet alle vertragingen direct de Commissie aangerekend kunnen worden. In zijn contacten met de Commissie heeft Nederland zich steeds bezorgd getoond over de realiseerbaarheid van de geplande termijnen en is benadrukt dat Nederland grote waarde hecht aan automatisering van het douanevervoer. Nederland heeft de Commissie dan ook telkens opgeroepen met voortvarendheid te werken aan deze automatisering. Overigens heeft Nederland via de desbetreffende werkgroepen belangrijke (technische) bijdragen geleverd aan de werkzaamheden van de Commissie. </antwoord>
      <antwoord nummer="3">Het verschil in opstelling tussen de Raad en het Europees Parlement komt niet voort uit een verschil van inzicht over de kritiekpunten die de Europese Rekenkamer in haar jaarverslag over 1996 noemt en die voor het Europees Parlement aanleiding zijn geweest voor uitstel van kwijting. Zoals uit het antwoord op de vorige vraag blijkt, is ook de Raad zeer kritisch. Tijdens het Europa-overleg op 28 mei 1998 met de Vaste Commissie voor Financiën en de Algemene Commissie voor Europese Zaken is van de zijde van mijn ministerie aangegeven, dat Nederland positief is over de inzet van de Commissarissen liikanen en Gradin. Onder meer het SEM 2000-initiatief geeft aan dat de Commissie samen met de lidstaten volop werkt aan verbeteringen. De SEM 2000-werkzaamheden – die door Nederland altijd van harte zijn ondersteund – hebben inmiddels tot concrete uitkomsten geleid (zie Kamerstukken II, 24 202, nrs. 5 en 6). De genomen maatregelen zullen echter niet met onmiddellijke ingang een positieve verklaring van betrouwbaarheid mogelijk maken. Ook in Nederland was een langdurig proces (de operatie comptabel bestel) nodig om structurele verbeteringen in beheer en controle te bereiken. Gegeven de inspanningen van de Commissie besloot de Ecofin-Raad van 9 maart 1998 aan het Europees Parlement een positieve aanbeveling te geven inzake kwijtingverlening aan de Commissie, maar deze aanbeveling wél vergezeld te doen gaan van uitgebreide kritische opmerkingen ter verbetering. </antwoord>
      <antwoord nummer="4">De Nederlandse regering zal erop blijven toezien dat de Commissie zodanige maatregelen treft dat de Europese Rekenkamer in staat wordt gesteld een positieve betrouwbaarheidsverklaring af te geven. De algemene inzet van de Nederlandse regering richt zich op het tot stand brengen van structurele verbeteringen in het communautaire financiële beheer en de controle daarop. In Ecofin-kader vormen de behandeling van het jaarverslag van de Europese Rekenkamer en de bespreking van het jaarverslag en het werkprogramma fraudebestrijding van de Commissie belangrijke gelegenheden om dergelijke verbeteringen te bepleiten. Duidelijk moge zijn dat ook bij een voortvarende aanpak – waarvoor Nederland zich onverminderd sterk zal blijven maken – het beheer en de controle door de Commissie en de lidstaten niet van de ene op de andere dag zodanig kunnen verbeteren, dat de Europese Rekenkamer met onmiddellijke ingang een positieve verklaring van betrouwbaarheid kan afgeven. Dit is – mede in het licht van de specifieke communautaire besluitvormingsstructuur en de toepassing van het subsidiariteitsbeginsel – een proces van lange adem waarbij slechts stap voor stap vooruitgang kan worden geboekt. In het bijzonder via mijn jaarlijkse reactie op het jaarverslag van de Europese Rekenkamer zal ik de Kamer op de hoogte blijven houden van de geboekte voortgang bij het versterken van het communautaire financiële beheer en de controle daarop. </antwoord>
      <noten afkomstig="antwoord"/>
   </antwoorden>
</kvr>
