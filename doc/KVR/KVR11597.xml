<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van het lid Van Ardenne- van der Hoeven (CDA) aan de ministers van Defensie en van Justitie over strafvervolging van defensieambtenaren. (Ingezonden 4 april 2000); Antwoord</item>
         <item attribuut="Bestand">33Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR11597
</item>
         <item attribuut="Inhoud">Vragen over het oppakken van defensiepersoneel op de vliegbasis Woensdrecht in verband met verontreiniging met asbest.</item>
         <item attribuut="Rubriek">Milieu (Bodemverontreiniging) Veiligheidsbeleid en defensie (Luchtmacht) Verkeer, vervoer en waterstaat (Luchtvaartterreinen)</item>
         <item attribuut="Trefwoorden">Bodemverontreiniging Militaire luchthavens Strafvervolging</item>
         <item attribuut="Vindplaats">Kamervragen met antwoord 1999-2000, nr. 1190, Tweede Kamer</item>
         <item attribuut="Vraagnr_bij_indiening">2990009410</item>
         <item attribuut="Afkomstig_van">Justitie</item>
         <item attribuut="Indiener">
            <persoon partij="CDA">Van Ardenne- van der Hoeven</persoon>
         </item>
         <item attribuut="Datum_reaktie">2000-04-28</item>
         <item attribuut="Datum_indiening">2000-04-04</item>
         <item attribuut="Document-id">KVR11597</item>
         <item attribuut="Omvang">3 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 1999–2000" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="2667" allpagenumbers="2667 2668 2669" vetnummer="2990009410" code="" lopendefooter="Tweede Kamer, vergaderjaar 1999–2000, Aanhangsel" filenaam="KVR11597" issn-nummer="ISSN 0921 - 7398" uitgever="Sdu Uitgevers ’s-Gravenhage 2000"/>
      <vraagdata vraagnummer="1190" onderwerp="" indiendatum="2000-04-4">
         <vrager partij="CDA" oorsprong="parlement">Van Ardenne- van der Hoeven</vrager>
         <vraagt-aan>de ministers van Defensie en van Justitie</vraagt-aan>
      </vraagdata>
      <antwoorddata antwoorddatum="2000-04-28">
         <antwoorder functie="minister" ministerie="Justitie">Korthals</antwoorder>
         <mede-antwoorder>de minister van Defensie</mede-antwoorder>
      </antwoorddata>
   </meta>
   <vragen aantal="8">
      <vraag nummer="1">Is in het kader van het nu 9 maanden durende strafrechtelijk onderzoek door de Koninklijke Marechaussee met betrekking tot een vermeende verontreiniging met asbest van het nieuw aangelegde brandweeroefenterrein op de vliegbasis Woensdrecht, defensiepersoneel in alle vroegte van bed gelicht wordt, langdurig verhoord en in verzekering gesteld variërend van drie tot zes dagen? </vraag>
      <vraag nummer="2">Bent u op de hoogte van de Notitie Strategie Milieu van het College van procureurs-generaal, kenmerk 1999070765 van 21 juli 1999, de Notitie Handhavingsstrategie in economische- en milieuzaken t.b.v. de militaire driehoek van februari 2000, alsmede de beleidsafspraken tussen het ministerie van Volkshuisvesting, Ruimtelijke Ordening en Milieubeheer en het ministerie van Defensie terzake de handhaving op het gebied van milieu, zoals verwoord in de brief van de Coördinator Ruimtelijke Ordening en Milieubeleid Defensie aan de minister van Defensie nr. MC 2000000734 van 9 maart 2000? </vraag>
      <vraag nummer="3">Zo ja, hoe verhoudt het handelen van de Koninklijke Marechaussee en het Openbaar Ministerie zich tot het beleid van Procureurs-generaal en hoe verhoudt het handelen van de Koninklijke Marechaussee en het Openbaar Ministerie zich tot de notitie Handhavingsstrategie in economische- en milieuzaken voor militaire instanties van het Openbaar Ministerie Arnhem? </vraag>
      <vraag nummer="4">Is in het onderhavige geval conform deze richtlijnen en afspraken gehandeld? Zo ja, waaruit blijkt dit? Indien niet, wat is de reden om hiervan af te wijken? </vraag>
      <vraag nummer="5">Hoe staat het strafrechtelijk vervolgen van defensieambtenaren in verhouding tot de strafrechtelijke immuniteit van de centrale overheid? </vraag>
      <vraag nummer="6">Indien het zo is dat ambtenaren van de rijksoverheid behandeld kunnen worden op de wijze zoals geschiedt (zie vraag 1), hoe verhoudt de rechtspositie van de ambtenaar zich dan tot die van medewerkers van civiele ondernemingen waar juist primair de handhaving gericht is op de leiding van de organisatie? Moet niet worden verdisconteerd dat de rijksoverheid, noch de ambtenaar zich kan verzekeren tegen dit soort zaken? </vraag>
      <vraag nummer="7">Deelt u de menig dat het, gezien het vorenstaande en in het besef dat Defensie-ambtenaren bereid zijn tijdens kantooruren alle vragen van de marechaussee te beantwoorden, buitenproportioneel is dat betrokkenen er in alle vroegte van hun bed gelicht worden? Erkent u tevens dat de tijd waarin zij in hechtenis genomen worden effectief besteed wordt voor ondervraging? </vraag>
      <vraag nummer="8">Is in deze zaak het OM Breda of het OM te Arnhem bevoegd? </vraag>
      <noten afkomstig="vraag"/>
   </vragen>
   <antwoorden aantal="6">
      <antwoord nummer="1 en 7">Sinds augustus 1999 loopt er een strafrechtelijk onderzoek naar mogelijke overtredingen van diverse bepalingen van de milieuwetgeving op de vliegbasis Woensdrecht. De verdenking richt zich in het bijzonder op het zonder vergunning aanwezig hebben van een illegaal puindepot (overtreding van artikel 8.18 van de Wet Milieubeheer), het zonder vergunning breken en ontvangen van puin (overtreding van artikel 10.3 van de Wet Milieubeheer), het ontvangen en verwerken van afvalstoffen afkomstig van buiten de vliegbasis, die waren vervuild met asbest, metaal, kunststof en vermoedelijk zware metalen en polycyclische aromatische koolwaterstoffen (overtreding artikel 10.19 van de Wet Milieubeheer) en het opmaken en/of gebruiken van valse geschriften (overtreding van artikel 225, leden 1 en 2 Wetboek van Strafrecht). Het onderzoek wordt verricht door de Koninklijke Marechaussee, onder verantwoordelijkheid van de officier van justitie te Breda, en richt zich op de eindverantwoordelijke(n) bij overtreding van bepalingen van de Wet Milieubeheer (de vergunninghouder en/of de drijver van de inrichting) en op de personen die als pleger of deelnemer een strafrechtelijk verwijt kunnen worden gemaakt. In de eerste fase van het strafrechtelijk onderzoek zijn de administratieve gegevens onderzocht. Vervolgens is overgegaan tot het horen van verdachten en getuigen in verband met verdenking van milieudelicten en commune delicten. Het voornemen was om bij dit onderzoek zo min mogelijk dwangmiddelen toe te passen. Met het oog op de waarheidsvinding bleek het evenwel toch noodzakelijk om dwangmiddelen als inverzekeringstelling toe te passen. Het College van procureurs-generaal is van het voornemen daartoe in kennis gesteld. In deze zaak is sprake van verdachten die militair zijn en van verdachten die geen militaire functie vervullen. De aanhouding van verdachten is bewust gepland. In een aantal gevallen is gekozen voor een aanhouding in de vroege ochtend. De reden hiervan is dat het niet wenselijk werd geacht dat verdachten ten overstaan van collega’s op de werkplek zouden worden aangehouden. Om te voorkomen dat verdachten al van het woonadres vertrokken waren, op weg naar het werk, diende de aanhouding in de vroege ochtend te worden verricht. In totaal zijn negen verdachten in verzekering gesteld. Van deze negen verdachten heeft de officier van justitie er twee na twee dagen en één na drie dagen in vrijheid gesteld. Ten aanzien van de resterende zes verdachten heeft de officier van justitie een vordering bewaring ingediend. De rechter-commissaris heeft ten aanzien van twee verdachten de vordering bewaring afgewezen en voorts geoordeeld dat de inverzekeringstelling, die voor hen twee dagen had geduurd, onrechtmatig was. Deze verdachten zijn daarop in vrijheid gesteld. De rechter-commissaris heeft vier verdachten in bewaring gesteld, bij gelegenheid waarvan hij ook de inverzekeringstelling heeft getoetst en rechtmatig heeft bevonden. De verdachten zijn niet langer dan strikt noodzakelijk vastgehouden. Het tijdstip van en de duur van de verhoren van verdachten en getuigen waren en zijn afhankelijk van het verloop van het onderzoek en van de beschikbare capaciteit van de KMAR. </antwoord>
      <antwoord nummer="2">Ja. </antwoord>
      <antwoord nummer="3 en 4">De notitie «Strategie Milieu» van juli 1999 van het College van procureurs-generaal geeft aan wat de rol is van het OM en het strafrecht bij de handhaving van het milieurecht. Deze rol komt er, voorzover in dit kader relevant, kort gezegd op neer dat het OM optreedt in die gevallen waarin er sprake is van overtreding van de zogenaamde «kernbepalingen». Deze kernbepalingen zijn met name die bepalingen binnen de regeling of vergunning waarvan zij deel uitmaken, die de kern vormen van de belangen waartoe die regeling of vergunning strekt. In de notitie «Strategie Milieu» zijn in een bijlage «Voorlopige lijst met kernbepalingen» onder andere genoemd het oprichten, veranderen, in werking hebben van een inrichting zonder vergunning krachtens de Wet Milieubeheer, het handelen in strijd met voorschriften ter voorkoming van storten van afvalstoffen en de bijbehorende registratieverplichtingen en het op onjuiste wijze overbrengen/vervoeren van afvalstoffen. Indien een overtreding niet doelbewust is begaan en het kennelijk een incident betreft met een gevolg van geringe omvang, kan van het opmaken van Proces-verbaal worden afgezien. In casu richt het onderzoek zich op vermoedelijke overtreding van voornoemde kernbepalingen en deed laatstgenoemde situatie zich naar het zich thans laat aanzien in de visie van het Openbaar Ministerie niet voor. Het College van procureurs-generaal is van oordeel dat er bij het onderzoek van de KMAR op de vliegbasis Woensdrecht, is gehandeld conform de Notitie «Strategie Milieu». De notitie «Handhavingsstrategie in economische- en milieuzaken» geeft een nadere uitwerking aan bovengenoemde notitie van het College. De notitie dateert van februari 2000 en kon dus nog geen uitgangspunt zijn bij de start van het onderzoek. Overigens is het College van procureurs-generaal van oordeel dat het strafrechtelijk onderzoek ook in lijn met de uitgangspunten van de notitie «Handhavingsstrategie in economische- en milieuzaken» wordt verricht. </antwoord>
      <antwoord nummer="5" voetnoot="1">Volgens geldend recht geniet de Staat strafrechtelijke immuniteit. In het Volkelarrest, 25 januari 1994 (NJ 1994, 598) heeft de Hoge Raad deze immuniteit uitdrukkelijk aanvaard. Deze strafrechtelijke immuniteit laat evenwel onverlet dat ambtenaren aan wie als pleger of als deelnemer een strafrechtelijk verwijt kan worden gemaakt, als zodanig kunnen worden vervolgd. Ik verwijs voorts naar mijn brief, 11 november 1999 waarbij het advies van de Raad van State en het nader rapport betreffende de strafrechtelijke immuniteit van de Staat aan de Voorzitter van de Tweede Kamer der Staten-Generaal werd aangeboden <voetnoot nummer="1"/>. </antwoord>
      <antwoord nummer="6">In de bejegening van verdachten van een strafbaar feit wordt geen onderscheid gemaakt tussen werknemers met een ambtelijke of een privaatrechtelijke rechtspositie. Voor de toepassing van het strafrecht worden zij door het OM gelijk behandeld. Het (verloop van) het onderzoek zou niet anders zijn geweest indien de feiten zich hadden voorgedaan bij een private onderneming. Overigens zou het onderzoek zich ook in die situatie richten op de eindverantwoordelijke(n) bij de overtredingen èn op de personen die op persoonlijk als pleger of als deelnemer een strafrechtelijk verwijt kunnen worden gemaakt. Voorts zij opgemerkt dat verzekeringen zien op civielrechtelijke aansprakelijkheid. Daarbij komt dat iedere werknemer zich kan voorzien, ongeacht zijn rechtspositie, van een rechtsbijstandverzekering. Voor het defensiepersoneel wordt bovendien een regeling ontworpen die voorziet in het verlenen van een tegemoetkoming in de kosten van rechtskundige hulp, indien een ambtenaar wegens het uitvoeren van zijn taak aansprakelijk wordt gesteld naar burgerlijk recht of als verdachte wordt aangemerkt, analoog aan de regeling voor politieambtenaren. </antwoord>
      <antwoord nummer="8">Nu er in dit onderzoek zowel militaire verdachten als burger verdachten zijn, kan op grond van het bepaalde in artikel 4 Wet Militaire Strafrechtspraak de vervolging plaatsvinden voor de rechter die bevoegd is tot kennisneming van de door de burger verdachten begane feiten. In casu is dat de rechter te Breda. Concentratie van de opsporing en vervolging in Breda ligt daarom voor de hand. Het Openbaar Ministerie te Breda is bevoegd omdat iedere officier van justitie op grond van het bepaalde in artikel 141 Wetboek van Strafvordering juncto 167 Wetboek van Strafvordering bevoegd is tot de opsporing en vervolging van alle strafbare feiten, derhalve ook van de feiten die strafbaar zijn gesteld in het Wetboek van Militair Strafrecht. </antwoord>
      <noten afkomstig="antwoord">
         <noot nummer="1" documenttype="Kamerstuk" kamerstuk-id="25 294" documentnummer="10">Kamerstuk 25 294, nr. 10</noot>
      </noten>
   </antwoorden>
</kvr>
