<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="5">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van de leden Koekkoek en Soutendijk-van Appeldoorn (beiden CDA) over het arrest van het Europese Hof voor de rechten van de mens. (Ingezonden 29 april 1997); Antwoord</item>
         <item attribuut="Bestand">18Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR4979
</item>
         <item attribuut="Inhoud">Betreft de uitspraak over het gebruik van anonieme getuigenverklaringen inzake de overvallers van het postkantoor te Oirschot.</item>
         <item attribuut="Rubriek">Staats- en bestuursrecht (Grondrechten)</item>
         <item attribuut="Trefwoorden">Mensenrechten</item>
         <item attribuut="Vindplaats">Kamervragen met antwoord 1996-1997, nr. 1254, Tweede Kamer</item>
         <item attribuut="Afkomstig_van">Justitie</item>
         <item attribuut="Indiener">
            <persoon partij="CDA">Koekkoek</persoon>
            <persoon partij="CDA">Soutendijk-van Appeldoorn</persoon>
         </item>
         <item attribuut="Datum_reaktie">1997-05-23</item>
         <item attribuut="Datum_indiening">1997-04-29</item>
         <item attribuut="Document-id">KVR4979</item>
         <item attribuut="Omvang">2 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 1996–1997" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="2563" allpagenumbers="2563 2564" vetnummer="" code="" lopendefooter="Tweede Kamer, vergaderjaar 1996–1997, Aanhangsel" filenaam="" issn-nummer="ISSN 0921 - 7398" uitgever="Sdu Uitgevers ’s-Gravenhage 1997"/>
      <vraagdata vraagnummer="1254" onderwerp="" indiendatum="1997-04-29">
         <vrager partij="CDA" oorsprong="parlement">Koekkoek</vrager>
         <vrager partij="CDA" oorsprong="parlement">Soutendijk-van Appeldoorn</vrager>
         <vraagt-aan/>
      </vraagdata>
      <antwoorddata antwoorddatum="1997-05-23">
         <antwoorder functie="minister" ministerie="Justitie">Sorgdrager</antwoorder>
         <mede-antwoorder/>
      </antwoorddata>
   </meta>
   <vragen aantal="5">
      <vraag nummer="1" voetnoot="1">Waarom was u verrast door het arrest van het Europese Hof voor de rechten van de mens inzake de overvallers van het postkantoor te Oirschot? <voetnoot nummer="1"/>Was de uitspraak geheel onvoorzien? </vraag>
      <vraag nummer="2">Heeft het arrest gevolgen voor de huidige wettelijke regeling van de bedreigde getuige? Zo ja, welke? </vraag>
      <vraag nummer="3">Heeft het arrest gevolgen voor andere veroordelingen die mede berusten op anonieme getuigenverklaringen? Zo ja, hoeveel veroordeelden betreft het? </vraag>
      <vraag nummer="4">Kan in de rechtspraktijk nog onderscheid worden gemaakt tussen politiefunctionarissen als bedreigde getuigen en anderen? </vraag>
      <vraag nummer="5">Hoe groot zijn naar schatting de financiële gevolgen van het arrest? </vraag>
      <noten afkomstig="vraag">
         <noot nummer="1" datum="1997-04-26" bron="NRC Handelsblad">NRC Handelsblad, 26 april 1997</noot>
      </noten>
   </vragen>
   <antwoorden aantal="5">
      <antwoord nummer="1">De uitspraak van het Europese Hof voor de Rechten van de Mens (het Hof) van 23 april 1997 over het gebruik van anonieme getuigenverklaringen verrast om drie redenen. In de eerste plaats nam de Europese Commissie voor de Rechten van de Mens (de Commissie) in een rapport in deze zaak een geheel ander standpunt in. Met een meerderheid van twintig tegen acht leden, meende de Commissie dat de procedure in zijn geheel genomen, de rechten van de verdediging voldoende respecteerde. Bij die beoordeling betrok de Commissie de jurisprudentie die het Hof inmiddels had gevormd. In de tweede plaats wijkt deze uitspraak af van het tot dan toe gedane uitspraken in zaken betreffende anonieme getuigen; deze wezen geenszins in de richting van een schending in deze zaak. Alhoewel de door de Hoge Raad in Nederland ontwikkelde criteria gebaseerd waren op Hof-uitspraken in zaken waarin het om gewone burgers ging die anoniem verklaringen hadden afgelegd, was er geen reden om aan te nemen dat dergelijke criteria niet op vergelijkbare wijze van toepassing zouden zijn op politieagenten. In casu ging het bovendien niet alleen om een geweldsdreiging die de desbetreffende functionarissen persoonlijk hadden ervaren, maar was van belang dat het fysiek voorkomen en de personalia van politiefunctionarissen niet bekend werd om hun inzetbaarheid in toekomstige zaken niet onmogelijk te maken. Weliswaar is het niet de eerste keer dat het Hof een schending van het Europees Verdrag voor de Rechten van de Mens (EVRM) constateert in een zaak waarbij politiefunctionarissen anoniem verklaarden, maar een vergelijking met de tegen Nederland aanhangige zaak ging volgens de regering niet op. Die eerdere uitspraak betrof immers een situatie waarbij de verdediging de politieambtenaar in het geheel niet had kunnen ondervragen, zelfs niet schriftelijk (Lüdi, 15 juni 1992, Series A, vol. 258). In deze zaak is iedere anonieme getuige aan een uitvoerig verhoor onderworpen waarbij de verdediging via een geluidslijn met de getuige in verbinding stond. De rechter-commissaris bevond zich met de getuigen in één ruimte en kon zich zodoende een goed beeld vormen omtrent de betrouwbaarheid van de personen in kwestie en van hun uitspraken. Het derde punt dat verrassend genoemd kan worden is het feit dat het Hof, anders dan gebruikelijk, zelf het aanwezige bewijs heeft gewogen. Vaste jurisprudentie en constant uitgangspunt is dat het aan de nationale rechter wordt overgelaten om het voorliggende bewijs te beoordelen. De Commissie overwoog dan ook, in navolging van de nationale rechterlijke instanties, dat de veroordeling van klagers niet uitsluitend gebaseerd was op de verklaringen van de anonieme getuigen. Buiten forensisch bewijs en de inhoud van afgeluisterde telefoongesprekken, had het Gerechtshof ook verklaringen van gewone getuigen gebruikt die met de verklaringen van de anonieme politiefunctionarissen strookten. Het Hof dat het hiervoor genoemd uitgangspunt voor zijn beoordeling uitdrukkelijk heeft herhaald, overwoog niettemin dat de veroordelingen uiteindelijk «to a decisive extent» gebaseerd waren op de verklaringen van de anonieme getuigen. </antwoord>
      <antwoord nummer="2">Het arrest heeft betrekking op een zaak die is berecht voordat de huidige wettelijke regeling in werking is getreden. Bij het anoniem horen van de getuigen zijn de criteria gehanteerd die door de Hoge Raad zijn geformuleerd in zijn arrest van 2 juli 1990, NJ 1990, 692 in reactie op de uitspraak in de zaak Kostovski. Deze criteria zijn in de huidige wettelijke regeling verwerkt. Het Hof heeft dit ook uitdrukkelijk overwogen. Waar het verschil in waardering in bestaat, is de vraag of in dit concrete geval de politieambtenaren terecht als bedreigde getuige zijn aangemerkt en welke betekenis aan de anonieme getuigenverklaringen in het geheel van de bewijsconstructie is toegekend. Ik ben van oordeel dat uit het arrest voor wat betreft de inhoud van het begrip bedreigde getuige geen consequenties voortvloeien. De nieuwe bewijsvoorschriften in artikelen 342, tweede lid, en 344a zullen, zoals ik reeds van plan was, mede op grond van de uitkomst van de evaluatie van de Wet op de getuigenbescherming, die vorig jaar aan uw Kamer is toegezonden, opnieuw worden bezien. Gelet op de vele toevoegingen die in de afgelopen tien jaar aan de bewijs- en motiveringsregels in het Wetboek van Strafvordering zijn aangebracht, geef ik er de voorkeur aan deze titels grondig in hun samenhang te bezien. Over de wijze waarop ik van plan ben deze problematiek aan te vatten, zal ik u in het wetgevingsprogramma, dat wordt gevoegd bij de memorie van toelichting voor de komende begroting, nadere mededeling doen. </antwoord>
      <antwoord nummer="3">In beginsel niet. De uitspraak van het Hof is gebaseerd op de specifieke omstandigheden van dit concrete geval. De combinatie van het optreden van politieagenten als anonieme getuigen en het feit dat volgens het Hof de veroordeling nagenoeg uitsluitend op de verklaringen van die agenten was gebaseerd, leidt tot de constatering dat er geen eerlijk proces zou hebben plaatsgehad. Op zaken waarin burgergetuigen anoniem verklaringen hebben afgelegd die voor het bewijs zijn gebruikt, heeft deze uitspraak geen betrekking. Daarvoor geldt onverkort de eerdere jurisprudentie van het Hof zoals de uitspraak in de zaak Doorson (26 maart 1996, nr. 54/1994/501/583). Ook zaken waarin wel anonieme verklaringen van politieagenten voor het bewijs zijn gebruikt, zullen vrijwel nooit identiek zijn aan deze casus. Is er voldoende ander bewijs gebruikt dat tot een veroordeling zou hebben geleid, dan gaat de vergelijking evenmin op. Ik heb aan het college van procureurs-generaal verzocht na te gaan of en zo ja hoeveel zaken vergelijkbaar zijn met de onderhavige zaken. Zodra deze gegevens bekend zijn, zal ik u daarover nader berichten. </antwoord>
      <antwoord nummer="4">Zoals ik in mijn antwoord op vraag 3 heb aangegeven, dient er in zoverre een verschillende benadering tussen politiefunctionarissen en andere bedreigde getuigen plaats te vinden, dat bij politiefunctionarissen nog kritischer dan bij andere getuigen de noodzaak en de mate van anonimiteit moet worden vastgesteld. Daartoe biedt de huidige wetgeving – anders dan ten tijde van de behandeling van de zaak in Nederland – de mogelijkheid (artikel 284, eerste lid Sv.). Vooral zal de optie van het ter terechtzitting horen van getuigen onder vermomming voor politiefunctionarissen in de toekomst vaker moeten worden overwogen als alternatief voor het anonieme getuigenverhoor waarin geen enkele fysieke confrontatie met verdachten en hun raadslieden plaatsvindt. Ik verwacht dat dat in de praktijk niet tot onoverkomelijke bezwaren hoeft te leiden. Overigens blijft het, ook na de uitspraak van het Hof van 23 april jl., in bijzondere omstandigheden mogelijk politiefunctionarissen volledig anoniem te horen, mits zij aan de daarvoor gestelde wettelijke criteria voldoen en de verdediging voldoende gelegenheid krijgt de getuigen te ondervragen. </antwoord>
      <antwoord nummer="5">Of het arrest financiële gevolgen heeft, anders dan de reeds door het Hof aan de klagers toegekende vergoeding van de in Straatsburg gemaakte kosten, en zo ja hoe groot die gevolgen zijn, is nog niet te zeggen. Binnen een periode van drie maanden na de uitspraak (van 23 april jl.) zullen wij, al dan niet met de raadslieden van klagers gezamenlijk, een voorstel aan het Hof doen. </antwoord>
      <noten afkomstig="antwoord"/>
   </antwoorden>
</kvr>
