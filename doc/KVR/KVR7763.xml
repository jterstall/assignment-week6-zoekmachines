<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="5">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van het lid Rietkerk (CDA) over mogelijke vrijlating van een TBS-er. (Ingezonden 11 augustus 1998); Antwoord</item>
         <item attribuut="Bestand">17Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR7763
</item>
         <item attribuut="Inhoud">Vragen over vrijlating van een TBS-er door fouten van het ministerie van Justitie.</item>
         <item attribuut="Rubriek">Criminaliteit en openbare orde (Gevangeniswezen en penitentiair recht) Strafrecht en strafprocesrecht (Straffen)</item>
         <item attribuut="Trefwoorden">Gevangeniswezen TBS</item>
         <item attribuut="Vindplaats">Kamervragen met antwoord 1997-1998, nr. 1746, Tweede Kamer</item>
         <item attribuut="Afkomstig_van">Justitie</item>
         <item attribuut="Indiener">
            <persoon partij="CDA">Rietkerk</persoon>
         </item>
         <item attribuut="Datum_reaktie">1998-09-07</item>
         <item attribuut="Datum_indiening">1998-08-11</item>
         <item attribuut="Document-id">KVR7763</item>
         <item attribuut="Omvang">2 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 1997–1998" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="3589" allpagenumbers="3589 3590" vetnummer="" code="" lopendefooter="Tweede Kamer, vergaderjaar 1997–1998, Aanhangsel" filenaam="KVR7763" issn-nummer="ISSN 0921 - 7398" uitgever="Sdu Uitgevers ’s-Gravenhage 1998"/>
      <vraagdata vraagnummer="1746" onderwerp="" indiendatum="1998-08-11">
         <vrager partij="CDA" oorsprong="parlement">Rietkerk</vrager>
         <vraagt-aan/>
      </vraagdata>
      <antwoorddata antwoorddatum="7 september 1998). Zie ook Aanhangsel Handelingen nr. 1735, vergaderjaar 1997–1998">
         <antwoorder functie="minister" ministerie="Justitie">Korthals</antwoorder>
         <mede-antwoorder/>
      </antwoorddata>
   </meta>
   <vragen aantal="5">
      <vraag nummer="1" voetnoot="1">Bent u op de hoogte van berichten <voetnoot nummer="1"/>over het mogelijk vrijkomen van de levensgevaarlijke kindermoordenaar A. van G, die al 23 jaar in een TBS-kliniek verblijft? </vraag>
      <vraag nummer="2">Heeft het ministerie van Justitie verzuimd op het juiste moment de verlenging van de TBS-maatregel aan te vragen? Zo ja wat is de reden hiervan? </vraag>
      <vraag nummer="3">Hoe groot acht u de kans dat A. van G. zich na een mogelijke vrijlating weer aan kinderen vergrijpt? Is het mogelijk om te voorkomen dat A. van G. door een mogelijke fout van het ministerie vroegtijdig vrij komt? </vraag>
      <vraag nummer="4">Op welke wijze denkt u voorkomende procedurefouten, waardoor TBS-ers te vroeg vrij komen, te voorkomen en welke maatregelen heeft u hiertegen genomen of gaat u nemen? </vraag>
      <vraag nummer="5">Welke juridische middelen kunt u aangrijpen, waardoor procedurefouten geen reden zijn om af te zien van TBS-verlenging? </vraag>
      <noten afkomstig="vraag">
         <noot nummer="1">De Telegraaf en de Zwolse Courant van 8</noot>
      </noten>
   </vragen>
   <antwoorden aantal="5">
      <antwoord nummer="1">Ja. </antwoord>
      <antwoord nummer="2">Ja. De reden hiervan is de volgende. De betrokken ter beschikking gestelde is in 1986 gedurende een periode van vijf maanden ongeoorloofd afwezig geweest. Krachtens de toen geldende regelgeving liep de termijn van de terbeschikkingstelling door tijdens ongeoorloofde afwezigheid. Sinds 1 september 1998 is in artikel 38 f, eerste lid, onder b, van het Wetboek van Strafrecht geregeld, dat de termijn van de terbeschikkingstelling niet loopt gedurende de tijd dat de ter beschikking gestelde zich langer dan een week achtereen ongeoorloofd ophoudt buiten de inrichting. In 1995 is door de Dienst Justitiële Inrichtingen een geautomatiseerd systeem in gebruik genomen, het Registratie systeem individuele TBS-zaken (RITZ), dat onder meer de termijn berekent waarop (eventueel) verlenging van de terbeschikkingstelling dient plaats te vinden. In dit systeem is echter slechts de regelgeving opgenomen die sinds 1 september 1998 geldt. De afdeling die belast is met de invoering van de gegevens van de terbeschikkinggestelden in het systeem was daarvan niet op de hoogte en heeft de ongeoorloofde afwezigheid uit 1986 van de desbetreffende ter beschikking gestelde in RITZ ingevoerd. RITZ heeft daardoor een verkeerde termijn berekend waarop de verlenging van de terbeschikkingstelling moest plaatsvinden. </antwoord>
      <antwoord nummer="3">In het verlengingsadvies van 8 juni 1998 van het hoofd van de inrichting voor verpleging van terbeschikkinggestelden, wordt betrokkene als «onverminderd delictgevaarlijk» omschreven en wordt de kans op recidive in geval de maatregel wordt beëindigd erg groot geacht. Door het hoofd van de inrichting wordt derhalve geadviseerd de terbeschikkingstelling met een periode van twee jaar te verlengen. De officier van justitie heeft mede op basis daarvan verlenging van de terbeschikkingstelling gevorderd. Gelet op het bovenstaande acht ik de kans groot dat betrokkene indien deze zou worden vrijgelaten, zal recidiveren. Om te voorkomen dat betrokkene op vrije voeten moest worden gesteld heeft de officier van justitie op 3 augustus 1998 bij de rechtbank te Zwolle een vordering ingediend krachtens de wet Bijzondere opnemingen psychiatrische ziekenhuizen (BOPZ), tot het verlenen van een voorlopige machtiging tot opname c.q. verblijf van betrokkene in een psychiatrisch ziekenhuis. Bij beschikking van 6 augustus 1998 heeft de rechtbank te Zwolle bedoelde machtiging verleend voor de duur van zes maanden. Op 20 augustus 1998 is betrokkene in een BOPZ-inrichting geplaatst. Na de voorlopige machtiging kan de rechter op vordering van de officier van justitie een machtiging tot voortgezet verblijf verlenen met een geldigheidsduur van ten hoogste een jaar. Vervolgens kan de rechter op vordering van de officier van justitie telkens een nieuwe machtiging tot voortgezet verblijf verlenen. In de onderhavige zaak heeft de desbetreffende ter beschikking gestelde een kort geding aangespannen teneinde zijn onmiddellijke invrijheidstelling te bewerkstelligen. Uit het vonnis van 14 augustus 1998 blijkt dat de president het evident achtte dat de verlengingsvordering van de officier van justitie geen kans van slagen heeft. Deswege heeft hij de onmiddellijke beëindiging van de vrijheidsbeneming van betrokkene bevolen voorzover deze is gebaseerd op TBS. De president was echter van oordeel dat de vrijheidsbeneming, op de grond van de beschikking van 6 augustus 1998 van de rechtbank te Zwolle in het kader van de BOPZ, kon worden voortgezet. </antwoord>
      <antwoord nummer="4">In het antwoord op vraag 2 is uiteengezet waardoor de gemaakte fout is veroorzaakt. Eenzelfde fout kan zich niet meer voordoen, hetgeen blijkt uit de naar aanleiding van dit voorval ingestelde controle van de dossiers van terbeschikkinggestelden die voor 1 september 1988 ongeoorloofd afwezig zijn geweest. Daarnaast vindt thans een extra controle plaats in alle overige TBS-zaken van de datum dat (eventueel) verlenging van de terbeschikkingstelling dient te worden gevorderd. Gelet op het incidentele karakter van de gemaakte fout zie ik thans geen aanleiding tot andere maatregelen. </antwoord>
      <antwoord nummer="5">Er zijn geen wettelijke bepalingen waarmee kan worden voorkomen dat procedurefouten ertoe leiden dat de terbeschikkingstelling niet wordt verlengd. Uit de jurisprudentie van de penitentiaire kamer van het gerechtshof te Arnhem (waartegen geen beroep in cassatie mogelijk is) blijkt dat overschrijding van de verleningstermijn in beginsel niet-ontvankelijkheid van het openbaar ministerie tot gevolg heeft. Uitzonderingen op het beginsel van niet-ontvankelijkheid acht het gerechtshof mogelijk indien de ter beschikking gestelde door de termijnoverschrijding niet in zijn belangen is geschaad. In latere jurisprudentie heeft de rechtbank te Arnhem geoordeeld dat per geval dient te worden bezien of bijzondere omstandigheden wellicht afwijking van genoemd beginsel kunnen rechtvaardigen. In sommige gevallen kan derhalve ook indien procedurefouten zijn gemaakt, de terbeschikkingstelling worden verlengd. In gevallen waarin procedurefouten tot gevolg hebben dat de terbeschikkingstelling niet wordt verlengd en waarin de betrokkene een gevaar vormt voor de samenleving, kan een rechterlijke machtiging worden gevorderd op grond van de wet BOPZ, zoals beschreven in het antwoord op vraag 3. Inmiddels is bekend geworden dat in de onderhavige zaak de rechtbank Breda op 1 september 1998 over de verlengingsvordering van de officier van justitie heeft beslist. De rechtbank was van oordeel, gelet op de omstandigheden van het geval, dat er sprake is van een bijzondere omstandigheid, die in dit geval aan de niet-ontvankelijkheid van de verlengingsvordering wegens vormverzuim in de weg staat. De rechtbank achtte de officier van justitie derhalve ontvankelijk in zijn vordering en heeft de terbeschikkingstelling met twee jaar verlengd. Betrokkene kan tegen dit vonnis hoger beroep instellen. Uit het bovenstaande blijkt dat een overschrijding van de verlengingstermijn grote onzekerheden met zich meebrengt. Gelet hierop laat ik de mogelijkheden onderzoeken om termijnoverschrijdingen geen fatale gevolgen te laten hebben. </antwoord>
      <noten afkomstig="antwoord"/>
   </antwoorden>
</kvr>
