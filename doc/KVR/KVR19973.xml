<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van het lid Douma (PvdA) aan de minister van Justitie over de cijfers van het aantal faillissementen. (Ingezonden 9 februari 2004); Antwoord</item>
         <item attribuut="Bestand">23Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR19973
</item>
         <item attribuut="Inhoud">Vragen over het aantal faillissementen, waarvan een deel vooropgezette faillisementen. Hierbij beginnen bedrijven een dag na het faillissement opnieuw, met achterlating van een schulden en een deel van het personeel waarvoor geen goede ontslagvergoeding geregeld is.</item>
         <item attribuut="Rubriek">Burgerlijk recht en burgerlijk procesrecht (Faillissementsrecht)</item>
         <item attribuut="Trefwoorden">Faillissementen</item>
         <item attribuut="Vindplaats">Kamervragen met antwoord 2003-2004, nr. 1268, Tweede Kamer</item>
         <item attribuut="Vraagnr_bij_indiening">2030407890</item>
         <item attribuut="Afkomstig_van">Justitie (JUS)</item>
         <item attribuut="Indiener">
            <persoon partij="PvdA">Douma</persoon>
         </item>
         <item attribuut="Datum_reaktie">2004-04-06</item>
         <item attribuut="Datum_indiening">2004-02-09</item>
         <item attribuut="Document-id">KVR19973</item>
         <item attribuut="Omvang">2 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 2003–2004" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="2683" allpagenumbers="2683 2684" vetnummer="2030407890" code="0304tkkvr1268" lopendefooter="Tweede Kamer, vergaderjaar 2003–2004, Aanhangsel" filenaam="KVR19973" issn-nummer="ISSN 0921 - 7398" uitgever="Sdu Uitgevers ’s-Gravenhage 2004"/>
      <vraagdata vraagnummer="1268" onderwerp="" indiendatum="2004-02-9">
         <vrager partij="PvdA" oorsprong="parlement">Douma</vrager>
         <vraagt-aan>de minister van Justitie</vraagt-aan>
      </vraagdata>
      <antwoorddata antwoorddatum="6 april 2004), zie ook Aanhangsel Handelingen nr. 1017, vergaderjaar 2003–2004">
         <antwoorder functie="minister" ministerie="Justitie">Donner</antwoorder>
         <mede-antwoorder>de ministers van Economische Zaken, van Financiën en van Sociale Zaken en Werkgelegenheid</mede-antwoorder>
      </antwoorddata>
   </meta>
   <vragen aantal="7">
      <vraag nummer="1" voetnoot="1">Hebt u kennisgenomen van de recente cijfers over het aantal faillissementen door het CBS, zoals onder andere vermeld in het Financieel Dagblad en De Telegraaf? <voetnoot nummer="1"/>
      </vraag>
      <vraag nummer="2">Deelt u de mening dat deze ontwikkeling zorgwekkend is en om een snelle aanpassing van de Faillissementswet vraagt? </vraag>
      <vraag nummer="3">Bent u voornemens om bij de herziening van de Faillissementswet aandacht te besteden aan het voorkomen van vooropgezette faillissementen, waarbij de failliet verklaarde onderneming een dag na faillissement onder dezelfde eigenaren, dezelfde leiding en dezelfde naam doorstart? </vraag>
      <vraag nummer="4">Bent u voornemens om hierbij een oplossing te vinden voor de gevolgen van dergelijke «vooropgezette» faillissementen die ontstaan door achterlating van een deel van de werknemers (veelal oudere werknemers en/of werknemers met een relatief hoog percentage ziekteverzuim) zonder fatsoenlijke ontslagvergoeding en door achterlating van schulden bij andere bedrijven die daardoor mogelijk ook in financiële problemen komen? </vraag>
      <vraag nummer="5">Bent u voornemens om bij die herziening van de Faillissementswet een eind te maken aan de voorkeurspositie van de belastingdienst en/of het UWV bij het afwikkelen van de schulden? </vraag>
      <vraag nummer="6">Speelt hierbij voor u de overweging een rol dat gelijktrekking van de positie van de belastingdienst met de positie van andere schuldeisers deze ondernemingen voor eventuele financiële problemen kan behoeden en daarmee de mogelijkheden voor de inning van belastingen bij deze ondernemingen kan vergroten? Met andere woorden, wordt bij te maken keuzes alleen gekeken naar de directe inkomsten door de belastingdienst of tevens naar de macro-effecten van het al dan niet hanteren van een dergelijke voorkeurspositie? </vraag>
      <vraag nummer="7">Op welke wijze denkt u te waarborgen dat individuele ondernemers die ooit failliet zijn gegaan, in de toekomst minder belemmeringen ondervinden om opnieuw als ondernemer een bedrijf op te richten? </vraag>
      <noten afkomstig="vraag">
         <noot nummer="1" datum="2004-01-5" bron="Financieel Dagblad en De Telegraaf">Financieel Dagblad en De Telegraaf, 5 januari 2004</noot>
      </noten>
   </vragen>
   <antwoorden aantal="5">
      <antwoord nummer="1">Ja. </antwoord>
      <antwoord nummer="2">De ontwikkeling van het aantal faillissementen is eerst en vooral een conjunctureel gegeven. Als het minder goed gaat met de economie, kan dit voor minder sterke ondernemingen tot gevolg hebben dat zij ten onder gaan. Overigens kan het feit dat aldus bepaalde ondernemingen worden beëindigd, op zichzelf een versterkend effect hebben voor de economie. Hoewel de ontwikkeling van het aantal faillissementen als zodanig dus niet behoeft te leiden tot wijziging van de insolventiewetgeving, is daarmee niet gezegd dat deze geen verbetering behoeft. In dit verband wijs ik erop dat bij de Tweede Kamer aanhangig is het wetsvoorstel tot wijziging van de Faillissementswet in verband met de verhoging van de effectiviteit van surseance van betaling en faillissement (27 244). Voorts wijs ik erop dat door mij een Commissie insolventierecht is ingesteld onder voorzitterschap van prof. mr. S.C.J.J. Kortmann, welke naar ik hoop nog dit jaar zal adviseren over een verdergaande herziening van de Faillissementswet. Bij deze herziening zal een belangrijk aandachtspunt gevormd worden door de noodzaak om bij in moeilijkheden verkerende ondernemingen tijdig en adequaat in te grijpen, waardoor de schade als gevolg van de insolventie zo beperkt mogelijk kan blijven. </antwoord>
      <antwoord nummer="3 en 4">Bij de herziening van de Faillissementswet staat centraal dat de werking van de insolventiewetgeving in diverse opzichten verbeterd kan worden. Primair geldt daarbij het uitgangspunt – evenals thans het geval is – dat de afwikkeling geschiedt met het oog op het gezamenlijk belang van de schuldeisers bij een zo hoog mogelijke opbrengst. Voorts zal daarbij rekening mogen worden gehouden met andere belangen, zoals belangen van maatschappelijke aard, waarbij primair aan de werkgelegenheid valt te denken. De positie van werknemers vormt bij de herziening dan ook zeker een aandachtspunt. Aandacht wordt ook besteed aan het bevorderen dat een reorganisatie tijdig wordt ingezet, vanuit de gedachte dat bij tijdig ingrijpen kan worden voorkomen dat op zichzelf levensvatbare ondernemingen ten onder gaan. Intussen merk ik op dat ook het bestaande recht onder omstandigheden middelen biedt tegen «vooropgezette faillissementen» als in de vragen bedoeld. Te denken valt aan een vordering tegen de bestuurder van de failliete vennootschap op grond van onrechtmatige daad, de bestuurdersaansprakelijkheid ex art. 2:248 BW of de fiscale bestuurdersaansprakelijkheid ex art. 36 Invorderingswet 1990 en/of de inhoudelijk gelijke bepaling van art.16d van de Coördinatiewet Sociale Verzekeringen. Ook de actio Pauliana van artikel 43 Faillissementswet zal onder omstandigheden tegen benadeling van andere crediteuren kunnen worden ingezet. Tenslotte wijs ik op de wijzigingen die bij wet van 18 april 2002 (Stb. 215) zijn aangebracht in de Faillissementswet ter bescherming van werknemers tegen misbruik van de mogelijkheid tot opzegging van arbeidsovereenkomsten in faillissement. Indien de curator de arbeidsovereenkomst heeft opgezegd en nadien de faillietverklaring wordt vernietigd, bleef onder het oude recht de opzegging door de curator in stand. Sedert de wetswijziging gelden in zo’n geval echter met terugwerkende kracht alsnog de gewone termijnen en de gewone regels van ontslagbescherming (artikel 13a Fw). Voorts is de curator verplicht bij opzegging van de arbeidsovereenkomst aan de werknemer te vermelden dat hij dat doet krachtens machtiging van de rechter-commissaris, alsmede dat tegen die machtiging beroep openstaat op de rechtbank. Bij verzuim van deze mededeling kan de curator persoonlijk aansprakelijk worden gehouden. Een opzegging zonder machtiging kan door de werknemer worden vernietigd. </antwoord>
      <antwoord nummer="5 en 6">In het Kabinetsstandpunt over de MDW-voorstellen voor modernisering van de Faillissementswet dat u bij brief van 3 december 2001 van de toenmalige minister van Justitie is toegezonden (Tweede Kamer 2001–2002, 24036, nr. 238), is aangegeven dat het CPB verzocht zou worden om de economische en budgettaire consequenties in beeld te brengen van mogelijke aanpassingen van de positie van de fiscus als schuldeiser. De inmiddels voorhanden onderzoeksresultaten geven aan dat de directe budgettaire effecten omvangrijk en negatief zijn maar dat daar ook positieve welvaartseffecten tegenover staan, die evenwel niet goed kwantificeerbaar zijn. Dat betekent dat op basis van deze rapporten nog geen afgerond oordeel kan worden gegeven over het effect van een zodanige maatregel voor onze economie en voor de overheidsfinanciën. Het kabinet heeft er daarom behoefte aan de beschikbare informatie te verbreden met ervaringen uit een aantal andere landen waaronder landen die in de afgelopen jaren vergelijkbare maatregelen hebben getroffen. De ministeries van Economische Zaken en van Financiën zijn inmiddels begonnen met een internationaal onderzoek. Het kabinet is voornemens om besluitvorming over bodemrecht en fiscaal voorrecht aan te houden totdat de resultaten van deze internationale vergelijking bekend zijn. </antwoord>
      <antwoord nummer="7">Onderkend kan worden dat nog steeds een zekere stigmatisering uitgaat van een faillissement, waardoor ondernemers in zekere mate belemmeringen ondervinden wanneer zij opnieuw ondernemingsactiviteiten ontplooien. Een verbeterde werking van de insolventiewetgeving, waarbij de tijdigheid van reorganisatie wordt geaccentueerd en ook een betere inbreng van de (commissie van) schuldeisers wordt bezien, kan bijdragen aan een zekere verbetering op dit punt. Bij juridische belemmeringen kan vooral worden gedacht aan het feit dat een ondernemer nog door zijn oude schuldeisers kan worden aangesproken. De wettelijke regeling van de schuldsanering natuurlijke personen biedt evenwel ook aan ondernemers de mogelijkheid om deze aansprakelijkheid door middel van een «schone lei» te beëindigen. Voorts wijs ik erop dat deze aansprakelijkheid eindigt wanneer met de schuldeisers kan worden gekomen tot een akkoord. Mijn streven is erop gericht om de mogelijkheden van een akkoord te bevorderen. Zulks geschiedt zowel in het bij het antwoord op vraag 2 genoemde wetsvoorstel 27 244 als bij de thans in voorbereiding zijnde aanpassing van de schuldsaneringsregeling natuurlijke personen. Ook bij de komende herziening van de Faillissementswet zal hieraan zeker nadere aandacht worden besteed. </antwoord>
      <noten afkomstig="antwoord"/>
   </antwoorden>
</kvr>
