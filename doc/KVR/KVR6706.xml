<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="5">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van het lid Rabbae (GroenLinks) over echtscheiding voor Marokkaanse paren. (Ingezonden 24 februari 1998); Antwoord</item>
         <item attribuut="Bestand">17Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR6706
</item>
         <item attribuut="Inhoud">Vragen betreffen vergelijking van Marokkaans en Nederlands recht op het punt van ontbinding van het huwelijk van Marokkaanse vrouwen.</item>
         <item attribuut="Rubriek">Burgerlijk recht en burgerlijk procesrecht (Personen- en familierecht)</item>
         <item attribuut="Trefwoorden">Echtscheidingen Marokko</item>
         <item attribuut="Vindplaats">Kamervragen met antwoord 1997-1998, nr. 882, Tweede Kamer</item>
         <item attribuut="Afkomstig_van">Justitie</item>
         <item attribuut="Indiener">
            <persoon partij="GroenLinks">Rabbae</persoon>
         </item>
         <item attribuut="Datum_reaktie">1998-03-13</item>
         <item attribuut="Datum_indiening">1998-02-24</item>
         <item attribuut="Document-id">KVR6706</item>
         <item attribuut="Omvang">2 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 1997–1998" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="1807" allpagenumbers="1807 1808" vetnummer="" code="" lopendefooter="Tweede Kamer, vergaderjaar 1997–1998, Aanhangsel" filenaam="KVR6706" issn-nummer="ISSN 0921 - 7398" uitgever="Sdu Uitgevers ’s-Gravenhage 1998"/>
      <vraagdata vraagnummer="882" onderwerp="" indiendatum="1998-02-24">
         <vrager partij="GroenLinks" oorsprong="parlement">Rabbae</vrager>
         <vraagt-aan/>
      </vraagdata>
      <antwoorddata antwoorddatum="1998-03-13">
         <antwoorder functie="minister" ministerie="Justitie a.i">Dijkstal</antwoorder>
         <mede-antwoorder/>
      </antwoorddata>
   </meta>
   <vragen aantal="5">
      <vraag nummer="1">Bent u bekend met het probleem van Marokkaanse vrouwen, wiens huwelijk is ontbonden volgens het Marokkaanse recht, maar welke ontbinding niet wordt erkend door het Nederlandse recht, ook als om deze ontbinding door beide echtgenoten is verzocht? Beseft u dat deze ex-echtgenoten nog een echtscheidingsprocedure voor de Nederlandse rechter moeten doorlopen voordat ze de gehuwden-status verliezen? </vraag>
      <vraag nummer="2">Is het niet vreemd, dat enerzijds een huwelijk op het Marokkaans consulaat in Nederland rechtsgeldig is, terwijl een echtscheiding op het Marokkaans consulaat (zonder dat er sprake is van verstoting) dat niet is? Bent u bereid daarin verandering aan te brengen? </vraag>
      <vraag nummer="3">Is het u voorts bekend dat een echtscheiding naar Nederlands recht niet rechtsgeldig is in Marokko, zodat het voor Marokkanen die op deze wijze zijn gescheiden, onmogelijk is om te hertrouwen in Marokko? Is het u bekend dat met name vrouwen hierdoor gedupeerd raken, omdat mannen het systeem van verstoting ter beschikking staat? Beseft u ook, dat hierdoor Marokkaanse vrouwen vaak niet meer kunnen reizen naar Marokko, omdat de gehuwde status hen daar voor problemen kan stellen? </vraag>
      <vraag nummer="4">Bent u bereid de omvang van dit probleem in kaart te brengen, en daarbij onderzoek te doen naar mogelijke oplossingen? Wat is uw reden geweest om het onderzoeksvoorstel van de Universiteit van Amsterdam (Jessurun d’Oliviera) in deze kwestie af te wijzen? </vraag>
      <vraag nummer="5">Bent u bereid de Marokkaanse autoriteiten ertoe te bewegen Nederlandse echtscheidingen te erkennen? </vraag>
      <noten afkomstig="vraag"/>
   </vragen>
   <antwoorden aantal="5">
      <antwoord nummer="1">Naar Marokkaans recht kunnen huwelijken worden ontbonden door echtscheiding of door verstoting. Naar Nederlands recht, zoals neergelegd in de Wet conflictenrecht echtscheiding, kunnen in Marokko verkregen echtscheidingen en verstotingen in Nederland worden erkend. De Wet conflictenrecht echtscheiding (S 1981, 166) stelt voor de erkenning van een in het buitenland verkregen echtscheiding in artikel 2 twee voorwaarden, te weten, dat echtscheiding is tot stand gekomen door de beslissing van een rechter of andere autoriteit aan wie rechtsmacht toekwam, en dat de echtscheiding na behoorlijke rechtspleging is tot stand gekomen. Mocht aan een of meer van deze voorwaarden niet zijn voldaan, dan nog kan de echtscheiding worden erkend, indien de vrouw met de scheiding instemt of daarin berust. Derhalve zal een in Marokko uitgesproken echtscheiding in beginsel steeds worden erkend, ongeacht of beide echtgenoten dan wel alleen de vrouw deze echtscheiding wenst. In Marokko uitgesproken verstotingen kunnen op grond van artikel 3 van de genoemde wet worden erkend indien het nationale recht van de man deze ontbindingsvorm kent, de ontbinding in Marokko rechtsgevolg heeft en duidelijk blijkt dat de vrouw uitdrukkelijk of stiIzwijgend met de ontbinding instemt of erin berust. Een in Marokko uitgesproken verstoting door de man die enkel de Marokkaanse nationaliteit bezit, zal in Nederland steeds worden erkend, als gebleken is dat de vrouw met de huwelijksontbinding heeft ingestemd of daarin heeft berust. Alleen indien daarvan niet is gebleken, zal de man een echtscheidingsprocedure voor de Nederlandse rechter moeten voeren. </antwoord>
      <antwoord nummer="2">Ter zake van de huwelijksvoltrekking geldt als hoofdregel dat in Nederland een exclusieve bevoegdheid toekomt aan de ambtenaar van de burgerlijke stand. Bij wijze van uitzondering is aan de diplomatieke en consulaire vertegenwoordigingen op Nederlands grondgebied echter toegestaan om, in het kader van de behartiging van de belangen van onderdanen van de door hen vertegenwoordigde staat, mee te werken aan de totstandkoming van huwelijken. Voor nadere informatie over de reikwijdte van deze bevoegdheid verwijs ik naar het wetsvoorstel tot wijziging van de wet conflictenrecht huwelijk, dat thans in de Tweede Kamer aanhangig is (Kamerstukken II 1997–1998, 25 703). De bevoegdheid van diplomatieke en consulaire vertegenwoordigingen van vreemde staten in Nederland strekt zich niet uit tot de ontbinding van huwelijken. Op dat terrein wordt de Nederlandse rechter geacht exclusief bevoegd te zijn. Ik verwijs daarvoor naar de uitspraak van de Hoge Raad van 31 oktober 1986, NJ 1987, 924. Gelet op de ingrijpende consequenties van de ontbinding van een huwelijk, zowel voor de betrokkenen als voor derden, en mede gelet op hetgeen in andere Europese landen op dit terrein geldt, meen ik dat het door U gesignaleerde verschil in bevoegdheden gerechtvaardigd is. </antwoord>
      <antwoord nummer="3">Volgens informatie van het Marokkaanse ministerie van Justitie kan een Nederlands echtscheidingsvonnis in Marokko worden erkend, indien het vonnis de feiten bevat die aan de echtscheidingsbeslissing ten grondslag liggen en deze feiten ook naar Marokkaans recht een grond voor echtscheiding zijn, ongeacht of in de Nederlandse beslissing het Nederlandse dan wel het Marokkaanse recht is toegepast. Als aanvullende voorwaarde voor erkenning stelt het Marokkaanse recht bovendien, dat de Nederlandse beslissing niet in strijd mag zijn met de openbare orde. In zeer veel gevallen heeft de Marokkaanse rechter erkenning van het Nederlandse echtscheidingsvonnis geweigerd met een beroep op de openbare orde. Van de zijde van mijn ministerie is aan het Marokkaanse ministerie van Justitie gevraagd om inzicht te geven in de omstandigheden die naar Marokkaans recht strijd opleveren met de Marokkaanse openbare orde. Daarop is van Marokkaanse zijde gesteld dat zulks niet mogelijk is. Wel is gewezen op de processuele mogelijkheid om tegen een afwijzing van het verzoek om erkenning in beroep te gaan en op het zeer gering aantal gevallen waarin zulk een hoger beroep is ingesteld. </antwoord>
      <antwoord nummer="4">Het is mij bekend, dat de niet-erkenning van door Marokkanen verkregen Nederlandse echtscheidingsvonnissen problemen kan meebrengen in het bijzonder voor Marokkaanse vrouwen die naar Marokko willen reizen. Er bestaat weinig inzicht in de aard, de realiteit en de omvang van deze problemen. Ook voor zover deze problemen juridisch van aard zijn is een onderzoek niet eenvoudig te verrichten. Omdat het in de vraag aangehaalde onderzoeksvoorstel van de Universiteit van Amsterdam qua structuur onduidelijk was, en het daardoor onhelder was wat beoogd werd te onderzoeken, is dat onderzoek niet door mijn ministerie gesubsidieerd. Bovendien had dat onderzoek meer betrekking op het doen voeren van een onderhandelingsproces met de Marokkaanse autoriteiten dan op wetenschappelijk onderzoek. Een wetenschappelijk onderzoek naar deze problematiek is aangemeld voor opneming in het onderzoeksprogramma van het WODC. Bezien wordt of het onderwerp in een volgend programma kan worden opgenomen. </antwoord>
      <antwoord nummer="5">In 1995 is een commissie van Marokkaanse en Nederlandse ambtenaren ingesteld die tot taak heeft om problemen van familie- en erfrecht die zijn ontstaan, in het bijzonder door de vestiging van Marokkanen in Nederland te bestuderen en daarvoor zo mogelijk oplossingen voor te stellen. Deze commissie heeft tot op heden tweemaal vergaderd. Tijdens deze vergaderingen is uitvoerig gesproken over de problemen van erkenning van in Nederland tussen Marokkanen uitgesproken echtscheidingen. Voor ongeveer 500 in Nederland uitgesproken echtscheidingen is een oplossing gevonden door de ex-echtgenoten de gelegenheid te geven alsnog in onderlinge overeenstemming een huwelijksontbinding naar Marokkaans recht te bewerkstelligen. Door de commissie wordt gezocht naar mogelijkheden van een verdere beperking van het aantal gevallen waarin naar Nederlands recht gescheiden huwelijken naar Marokkaans recht blijven voortbestaan. Omdat de rechtsstelsels van de twee landen, in het bijzonder waar het betreft het familierecht, in belangrijke mate van elkaar verschillen is een oplossing veelal moeilijk te vinden. De commissie zal in de loop van dit jaar haar volgende bijeenkomst houden, waarin opnieuw de problematiek van de niet-erkende echtscheidingen op de agenda zal staan. </antwoord>
      <noten afkomstig="antwoord"/>
   </antwoorden>
</kvr>
