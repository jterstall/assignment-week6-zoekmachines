<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="6">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van het lid Sipkes (GroenLinks) over de uitwijzing van een Tamil. (Ingezonden 14 november 1997); Antwoord</item>
         <item attribuut="Bestand">18Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR6203
</item>
         <item attribuut="Inhoud">Vragen over de heer Thambipillai Johnson Balendran uit Sri Lanka.</item>
         <item attribuut="Rubriek">Welzijn (Vreemdelingen en asielzoekers)</item>
         <item attribuut="Trefwoorden">Vluchtelingen</item>
         <item attribuut="Vindplaats">Kamervragen met antwoord 1997-1998, nr. 451, Tweede Kamer</item>
         <item attribuut="Afkomstig_van">Justitie</item>
         <item attribuut="Indiener">
            <persoon partij="GroenLinks">Sipkes</persoon>
         </item>
         <item attribuut="Datum_reaktie">1997-12-19</item>
         <item attribuut="Datum_indiening">1997-11-14</item>
         <item attribuut="Document-id">KVR6203</item>
         <item attribuut="Omvang">2 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 1997–1998" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="921" allpagenumbers="921 922" vetnummer="" code="" lopendefooter="Tweede Kamer, vergaderjaar 1997–1998, Aanhangsel" filenaam="KVR6203" issn-nummer="ISSN 0921 - 7398" uitgever="Sdu Uitgevers ’s-Gravenhage 1998"/>
      <vraagdata vraagnummer="451" onderwerp="" indiendatum="1997-11-14">
         <vrager partij="GroenLinks" oorsprong="parlement">Sipkes</vrager>
         <vraagt-aan/>
      </vraagdata>
      <antwoorddata antwoorddatum="19 december 1997). Zie ook Aanhangsel Handelingen nr. 401, Vergaderjaar 1997–1998">
         <antwoorder functie="staatssecretaris" ministerie="Justitie">Schmitz</antwoorder>
         <mede-antwoorder>de staatssecretaris van Buitenlandse Zaken</mede-antwoorder>
      </antwoorddata>
   </meta>
   <vragen aantal="6">
      <vraag nummer="1">Bent u bekend met het feit dat de Tamil Balendiran Thambippilai Johnson 14 oktober jl. is verwijderd naar Colombo, Sri Lanka, met een authentiek Srilankaans paspoort van iemand anders? Bent u ervan op de hoogte dat de Immigratie- en Naturalisatiedienst wist dat het paspoort niet betrokkene zelf toebehoorde? Acht u een dergelijke wijze van verwijderen verantwoord? </vraag>
      <vraag nummer="2">Hoe verhoudt zich deze verwijdering met de volgende stelling van het ministerie van Buitenlandse Zaken in het ambtsbericht van 24 juli jl. over de situatie in Sri Lanka: «Om te voorkomen dat zij als LTTE-verdachte kunnen worden beschouwd, is het van belang dat zij (Tamil-asielzoekers uit het noorden en oosten van het land) beschikken over een document waaruit hun identiteit blijkt en een document waarmee kan worden aangetoond dat zij in Colombo aankwamen na te zijn teruggekeerd uit het buitenland»? </vraag>
      <vraag nummer="3">Hoe verklaart u de verwijdering van dhr. Johnson naar Sri Lanka op een moment dat alle zaken bij de rechtbanken worden aangehouden in verband met vragen die de vreemdelingenkamers van de rechtbanken Zwolle en ’s-Hertogenbosch aan de landsadvocaat hebben gesteld? Acht u het rechterlijk oordeel omtrent de risico’s die Tamils zonder identiteitspapieren en vaste woon- of verblijfplaats lopen bij verwijdering naar Sri Lanka (met name Colombo), niet juist van belang voor de afweging of verwijdering van dhr. Johnson verantwoord zou zijn? </vraag>
      <vraag nummer="4">Wat is uw reactie op de brief van Amnesty International van 24 juni jl. aan mr. Vermolen, alsmede aan mr. Schoorl d.d. 10 oktober jl. waarin wordt gesteld dat martelingen met name plaatsvinden in Colombo in hechtenis bij het Criminal Investigation Department van Tamils uit het Noorden van Sri Lanka die geen vaste verblijfplaats en identiteitspapieren hebben? Heeft u niet het risico genomen van een onmenselijke behandeling van dhr. Johnson door hem naar Sri Lanka te verwijderen? Op welke gronden heeft de Nederlandse ambassade verklaard dat dhr. Johnson correct zou zijn behandeld door het CID? Hoe laat zich dit rijmen met de verklaring van 20 oktober jl. van dhr. Johnson dat hij bij de ondervragingen door de CID is geslagen? </vraag>
      <vraag nummer="5">Bent u bekend met het feit dat dhr. Johnson, nadat hij op borgtocht is vrijgelaten, bij het register office is geweest voor een identity-card, maar dat deze is geweigerd? Bent u op de hoogte van de consequenties van het verblijf in Sri Lanka voor Tamils zonder identiteitspapieren? </vraag>
      <vraag nummer="6">Bent u bereid dhr. Johnson opnieuw toe te laten tot Nederland, zodat een nieuwe asielaanvraag kan worden beoordeeld naar de meest actuele informatie over Sri Lanka? Zo neen, waarom niet? Op welke wijze denkt u de problemen van dhr. Johnson in Sri Lanka dan te kunnen oplossen? </vraag>
      <noten afkomstig="vraag"/>
   </vragen>
   <antwoorden aantal="6">
      <antwoord nummer="1">De heer Thambipillai Johnson Balendran was bij zijn binnenkomst in Nederland op 1 juli 1996 in het bezit van een geldig Srilankaans paspoort, dat op naam stond van Nagaratnam Thiruchelvan. Gedurende de in Nederland gevolgde procedure heeft hij evenwel volgehouden dat zijn werkelijke identiteit Thambipillai Johnson Balendran is. Als zodanig is hij ook geregistreerd bij de IND. Aangezien voormeld reisdocument zijn foto bevatte is, zoals te doen gebruikelijk, een controle uitgevoerd op de authenticiteit van dat document. Bedoelde controle, uitgevoerd door een daartoe toegeruste afdeling van de Koninklijke marechaussee Schiphol, leverde geen enkele twijfel op omtrent de echtheid van het document. Ook een tweede door een deskundige van de betreffende politieregio op het document uitgevoerde authenticiteitscontrole leverde hetzelfde resultaat op. Omdat betrokken vreemdeling, ondanks herhaaldelijke verzoeken daartoe, de door hem tijdens de procedure gestelde identiteit nimmer heeft kunnen aantonen en mede gelet op het resultaat van eerdergenoemde documentcontroles, is bij de terugkeer van betrokkene naar Sri Lanka op 14 oktober jl. gebruik gemaakt van voornoemd paspoort op naam van Nagaratnam Thiruchelvan. Gelet op het voorgaande kon de op eerdergenoemde datum geëffectueerde terugkeer van de betrokken vreemdeling naar Sri Lanka geacht worden zorgvuldig te zijn voorbereid en uitgevoerd. </antwoord>
      <antwoord nummer="2">Gelet op de beantwoording van uw eerste vraag, zij er nogmaals op gewezen dat er van is uitgegaan dat betrokkene in Sri Lanka zijn identiteit zou kunnen aantonen door middel van het in zijn bezit zijnde geldige nationaal paspoort. Bovendien kan worden gesteld dat betrokkene de problemen die zich na zijn terugkeer hebben voorgedaan aan zichzelf te wijten heeft, te meer daar hij na aankomst op de luchthaven van Colombo een kopie toonde van een ander paspoort, waaruit alsnog zijn ware identiteit bleek. Deze kopie is nimmer overgelegd aan de IND. Indien de heer Johnson dit paspoortkopie in Nederland zou hebben getoond, dan zou nader onderzoek mogelijk zijn geweest en had een vervangend reisdocument kunnen worden aangevraagd bij de diplomatieke vertegenwoordiging van zijn land in Nederland. Zoals blijkt uit het antwoord op vraag 5 is betrokkene na aankomst in Sri Lanka in het bezit gesteld van een engelstalige verklaring waaruit blijkt dat hij tot 14 oktober jl. in Nederland verbleef. </antwoord>
      <antwoord nummer="3">Rechters in de nevenzittingsplaatsen Den Bosch en Zwolle hebben inderdaad in een aantal individuele zaken nadere vragen gesteld. Deze vragen zijn inmiddels beantwoord. Op geen enkel moment is dezerzijds de behandeling van zaken van Srilankaanse asielzoekers in afwachting van de beantwoording van de betreffende vragen aangehouden. Ook bij de Vreemdelingenkamers was daarvan in algemene zin geen sprake. Vanzelfsprekend is een rechterlijk oordeel van belang. Bij de beoordeling van de aanvraag om toelating van de heer Johnson is uitgegaan van het beleid inzake Sri Lanka zoals dat is neergelegd in de brieven aan uw Kamer van 12 juli 1996 en van 3 december 1996. De Rechtseenheidskamer van de Arrondissementsrechtbank te ’s-Gravenhage heeft bij uitspraak van 13 maart 1997 dit beleid onderschreven. Het nieuwe ambtsbericht van de Minister van Buitenlandse Zaken van 24 juli 1997 heeft geen aanleiding gegeven om op die beleidsuitgangspunten terug te komen. Terzake zij verwezen naar de brieven aan uw Kamer van 12 juli 1997 en 19 september 1997. Gezien bovenvermelde rechterlijke uitspraak kon en kan worden uitgegaan van een individuele beoordeling van de aanvraag om toelating van Srilankaanse asielzoekers. De heer Johnson verkeerde in een situatie waarin hij rechtmatig verwijderbaar was, maar heeft geen gebruik gemaakt van de mogelijkheid tot het vragen van een voorlopige voorziening tegen de voorgenomen verwijdering. </antwoord>
      <antwoord nummer="4">Voor zover ons bekend, komt in Colombo mishandeling voor van personen die worden verdacht van banden met de Tamil Tijgers (LTTE). Het niet hebben van een vaste verblijfplaats en identiteitspapieren betekent niet dat men al bij voorbaat wordt aangemerkt als een LTTE-verdachte. Wel zal in dat geval een onderzoek worden verricht naar de identiteit van betrokkene en dient door hem te worden aangetoond dat hij een geldige reden heeft om in het door de regering gecontroleerde gebied te verblijven. De heer Johnson is na zijn aankomst op het vliegveld op 14 oktober jl. door de CID meegenomen voor verhoor en is later op de dag door de CID weer vrijgelaten. Bij een eerste (telefonisch) contact met de ambassade te Colombo op 16 oktober heeft hij geen melding gemaakt van een incorrecte behandeling van de kant van de Srilankaanse autoriteiten. Ook tijdens ontmoeting op 24 en 28 oktober jl. met een medewerker van de Ambassade heeft hij hiervan geen melding gemaakt. Eerst op 3 november jl. heeft hij in een brief aan de Ambassade gesteld door de CID te zijn geslagen. De verklaring van betrokkene van 20 oktober (die overigens van gelijke strekking was als die van 3 november) is mij eerst ter kennis gekomen met de brief van zijn advocaat van 6 november jl. In zijn contacten met de Ambassade die na verzending van deze brief hebben plaatsgevonden, heeft hij de bij de CID ondergane behandeling overigens niet meer aan de orde gesteld. </antwoord>
      <antwoord nummer="5">Het is niet juist dat de heer Johnson een identity-card zou zijn geweigerd. Nadat diverse formaliteiten waren verricht is hij op 12 november jl. in het bezit gesteld van een voorlopig identiteitsbewijs, waarmede hij zich vrijelijk in Colombo kan bewegen. Bovendien is hij in het bezit gesteld van een engelstalige verklaring van de Ambassade te Colombo waaruit blijkt dat hij tot 14 oktober jl. in Nederland verbleef. Hiermee is hij in staat gesteld een reden voor zijn verblijf in Sri Lanka aan te tonen. </antwoord>
      <antwoord nummer="6">Neen. Daartoe is geen enkele aanleiding, gelet op de antwoorden op de vragen 3 en 4, en het feit dat hij inmiddels in het bezit is van een voorlopige Srilankaans nationaal identiteitsbewijs, waarmee hij zich vrijelijk in Colombo kan bewegen. </antwoord>
      <noten afkomstig="antwoord"/>
   </antwoorden>
</kvr>
