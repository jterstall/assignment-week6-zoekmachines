<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van de leden Van der Steenhoven en M. B. Vos (beiden GroenLinks) aan de ministers van Verkeer en Waterstaat en van Landbouw, Natuurbeheer en Visserij over Aquanet. (Ingezonden 5 oktober 1998); Antwoord</item>
         <item attribuut="Bestand">18Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR8137
</item>
         <item attribuut="Inhoud">Vragen over een exploitatiesubsidie, verleend aan Aquanet, ten behoeve van een veerdienst tussen Almere-Haven en Huizen, en over de gevolgen van de aanleg van een haven in Huizen voor een beschermd natuurgebied.</item>
         <item attribuut="Rubriek">Natuur (Algemeen) Verkeer, vervoer en waterstaat (Vaarwegen)</item>
         <item attribuut="Trefwoorden">Natuurbescherming Waterwegen Woon-werkverkeer</item>
         <item attribuut="Vindplaats">Kamervragen met antwoord 1998-1999, nr. 288, Tweede Kamer</item>
         <item attribuut="Vraagnr_bij_indiening">2989901230</item>
         <item attribuut="Afkomstig_van">Verkeer en Waterstaat (VW)</item>
         <item attribuut="Indiener">
            <persoon partij="GroenLinks">Van der Steenhoven</persoon>
            <persoon partij="GroenLinks">M. B. Vos</persoon>
         </item>
         <item attribuut="Datum_reaktie">1998-11-06</item>
         <item attribuut="Datum_indiening">1998-10-05</item>
         <item attribuut="Document-id">KVR8137</item>
         <item attribuut="Omvang">2 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 1998–1999" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="587" allpagenumbers="587 588" vetnummer="2989901230" code="" lopendefooter="Tweede Kamer, vergaderjaar 1998–1999, Aanhangsel" filenaam="KVR8137" issn-nummer="ISSN 0921 - 7398" uitgever="Sdu Uitgevers ’s-Gravenhage 1998"/>
      <vraagdata vraagnummer="288" onderwerp="" indiendatum="1998-10-5">
         <vrager partij="GroenLinks" oorsprong="parlement">Van der Steenhoven</vrager>
         <vrager partij="GroenLinks" oorsprong="parlement">M. B. Vos</vrager>
         <vraagt-aan>de ministers van Verkeer en Waterstaat en van Landbouw, Natuurbeheer en Visserij</vraagt-aan>
      </vraagdata>
      <antwoorddata antwoorddatum="1998-11-6">
         <antwoorder functie="minister" ministerie="Verkeer en Waterstaat">Netelenbos</antwoorder>
         <mede-antwoorder>de staatssecretaris van Landbouw, Natuurbeheer en Visserij</mede-antwoorder>
      </antwoorddata>
   </meta>
   <vragen aantal="7">
      <vraag nummer="1">Klopt het dat uw ministerie een geplande veerverbinding tussen Almere-Haven en Huizen stimuleert middels een exploitatiesubsidie aan Aquanet, een samenwerkingsverband tussen Midnet Groep BV en Party Rederij Tisset? </vraag>
      <vraag nummer="2">Deelt u de bevindingen van bureau Traffic Test dat de verbinding op het traject Almere – Huizen met name het sociaal-recreatief verkeer buiten de spitsperiode en niet zo zeer woon-werkverkeer zal aantrekken? Deelt u de mening dat daarom een mogelijke positieve invloed op congestieproblemen gering zal zijn? </vraag>
      <vraag nummer="3">Wat is uw visie op het feit dat voor de aanleg van de benodigde haven in Huizen een kerngebied van de Ecologische Hoofdstructuur wordt aangetast, alsmede een bij wet beschermd natuurgebied? </vraag>
      <vraag nummer="4">Kunt u instemmen met de aanleg van deze haven, gelet op de voorschriften uit het Structuurschema Groene Ruimte? Zo ja, hoe motiveert u dit? </vraag>
      <vraag nummer="5">Wat is uw visie op het feit dat ruimtelijke compensatie gerealiseerd wordt binnen een gebied in de Ecologische Hoofdstructuur, vallend onder de natuurbeschermingswet? </vraag>
      <vraag nummer="6">Garandeert u een structurele bijdrage aan de permanente exploitatietekorten van de lijn, uitgaande van het feit dat Traffic Test een jaarlijks exploitatietekort berekent van jaarlijks 2,4 miljoen gulden? Zo niet, op basis waarvan verwacht u dat de lijn gecontinueerd zal worden gelet op de exploitatietekorten? </vraag>
      <vraag nummer="7">Overweegt u uw subsidie aan Aquanet te heroverwegen gezien het geringe effect op de congestie in het woon-werkverkeer alsmede gezien de aantasting van de Ecologische Hoofdstructuur? </vraag>
      <noten afkomstig="vraag"/>
   </vragen>
   <antwoorden aantal="6">
      <antwoord nummer="1">De subsidie is verleend aan de provincie Flevoland, aangezien zij verantwoordelijk is voor het stads- en streekvervoer. De beschikking hiertoe is verstrekt op 21 juli 1998. De provincie heeft een contract afgesloten met de vervoerder, waarvoor zij de subsidie aanwendt. De subsidieverlening (door Verkeer en Waterstaat) is verricht in het kader van de nota Samen Werken aan Bereikbaarheid (SWAB), in de vorm van een startbijdrage voor een periode van drie jaar. </antwoord>
      <antwoord nummer="2">Naar mijn mening zijn de bevindingen van Traffic Test niet zoals u die beschrijft. Traffic Test stelt in haar rapport (pagina’s 208/209) dat – indien al het verkeer tussen Huizen en Almere gebruik zou maken van de Stichtse brug (N27) – een veerdienst daar op een gemiddelde werkdag zou leiden tot een afname van de verkeersintensiteit van ruim 7%. Daarnaast geldt dat de verbinding Almere–’t Gooi via de A6 en A1, die het alternatief is voor de route via de N27, sterk file-gevoelig is. Door het instellen van de veerverbinding wordt ook deze verbinding minder belast. Verder wordt in het rapport gesteld dat de sterke groei van de poldersteden in de toekomst onvoldoende zal worden gecompenseerd door werkgelegenheid. In verband hiermee wordt een toegevoegde modaliteit als positief beoordeeld. Specifiek voor het traject Almere–Huizen, zo geeft bureau Traffic Test aan, geldt dat de OV-verbinding «uiterst problematisch, zo niet afwezig» is. Het rapport concludeert dat juist op dit traject met betrekking tot de bereikbaarheid per openbaar vervoer grote winst te behalen is. Dit overwegende, ben ik dan ook van mening dat de veerdienst Almere–Huizen een substantieel substitutie-effect kan bewerkstelligen ten opzichte van de auto. Dit zal ook in de spits het geval zijn, waarmee de dienst bijdraagt aan het terugdringen van congestieproblematiek en niet alleen – zoals in uw vraagstelling is vervat – gericht zal zijn op het sociaal-recreatief verkeer. Dit geldt voor de toekomst des te sterker, gezien de verwachte toename van de mobiliteit rondom een groeistad als Almere. </antwoord>
      <antwoord nummer="3 en 4">De voorgenomen aanleg van de haven in de gemeente Huizen vindt plaats in een gebied waarvan volgens het Structuurschema Groene Ruimte (LNV/VROM 1995) het waterdeel is aangewezen als «kern- en natuurontwikkelingsgebied en waterrecreatiegebied (nevenschikkend)». Dit beleid is in het ontwerp-Streekplan Gooi- en Vechtstreek uitgewerkt. Reconstructie van de haven, met uitbreiding van het aantal ligplaatsen wordt in samenhang met natuurontwikkeling in het Streekplan toegestaan. In het plan van de gemeente wordt met de natuuraspecten rekening gehouden, doordat er een natuurontwikkelingszone in is opgenomen. Ingrepen en ontwikkelingen in en in de onmiddellijke nabijheid van kerngebieden worden in het kader van het rijksbeleid niet toegestaan indien deze de wezenlijke kenmerken of waarden van het kerngebied aantasten. De aanvaardbaarheid van de aanleg van de haven is mede afhankelijk van de gevolgen voor het nabij gelegen staatsnatuurmonument en de wijze waarop mitigerende en, indien deze onvoldoende zijn, compenserende maatregelen zullen worden getroffen. Wat betreft de mogelijke aantasting van het staatsnatuurmonument grenzend aan het plangebied heb ik de gemeente gevraagd om de gevolgen voor de natuurwetenschappelijke waarden en natuurschoon binnen het natuurmonument te onderzoeken en om voorzieningen in het plan op te nemen om aantasting van het natuurmonument te voorkomen. In overleg tussen de Ministeries van Landbouw, Natuurbeheer en Visserij, Volkshuisvesting, Ruimtelijke Ordening en Milieubeheer en Verkeer en Waterstaat zal op rijksniveau over de herinrichting van de haven nog een standpunt moeten worden ingenomen. Eindafweging zal plaatsvinden op basis van een nog op te stellen bestemmingsplan. </antwoord>
      <antwoord nummer="5">De door de Kamerleden genoemde ruimtelijke compensatie betreft de aanleg van een oeverzone. Dit valt buiten het gebied dat valt onder de Natuurbeschermingswet. Hoe een en ander er uiteindelijk gaat uit zien is nog onduidelijk, de plannen hiervoor zijn nog in ontwikkeling. </antwoord>
      <antwoord nummer="6">Vanuit Verkeer en Waterstaat wordt aan de provincie Flevoland een startbijdrage verstrekt voor de periode van drie jaar. Deze bijdrage wordt verstrekt in het kader van de nota Samen Werken Aan Bereikbaarheid, gezien de verwachte positieve effecten voor de bereikbaarheid (zie antwoord op vraag 2). In totaal wordt voor deze driejarige periode een bedrag verstrekt van ca f 3,3 mln, in een jaarlijks aflopende reeks. Op 14 juni 1998 is het OV te water – door wijziging van het Besluit personenvervoer – onder de reikwijdte gekomen van de Wet Personenvervoer. Op basis hiervan kan een exploitatiebijdrage voor OV te water worden verstrekt aan de decentrale overheden volgens de regiobekostiging voor het stad/streek-OV. In de berekening van de SWAB-bijdrage is rekening gehouden met een geleidelijke ingroei in deze regiobekostiging, door middel van een jaarlijks stijgende taakstellende opbrengst. Na de periode van de SWAB-bijdrage zal een eventueel resterend exploitatietekort gedekt dienen te worden uit de reguliere regiobekostiging. Het besluit om de dienst al dan niet te continueren is dan – net als het reguliere stad/streek-OV – een verantwoordelijkheid van de decentrale overheid, in dit geval de provincie Flevoland. </antwoord>
      <antwoord nummer="7">Nee, ik verwijs hiervoor naar mijn antwoorden op de vragen 2 en 3. </antwoord>
      <noten afkomstig="antwoord"/>
   </antwoorden>
</kvr>
