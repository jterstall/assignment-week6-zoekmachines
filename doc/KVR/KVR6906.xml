<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="6">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van het lid Giskes (D66) over de TOG-regeling. (Ingezonden 12 maart 1998); Antwoord</item>
         <item attribuut="Bestand">17Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR6906
</item>
         <item attribuut="Inhoud">Vragen betreffen de praktijk van de regeling tegemoetkoming onderhoudskosten thuiswonende meervoudig en ernstig lichamelijk gehandicapte kinderen (TOG-regeling).</item>
         <item attribuut="Rubriek">Welzijn (Lichamelijk gehandicapten)</item>
         <item attribuut="Trefwoorden">Lichamelijk gehandicapten Subsidies</item>
         <item attribuut="Vindplaats">Kamervragen met antwoord 1997-1998, nr. 1063, Tweede Kamer</item>
         <item attribuut="Afkomstig_van">Sociale Zaken en Werkgelegenheid</item>
         <item attribuut="Indiener">
            <persoon partij="D66">Giskes</persoon>
         </item>
         <item attribuut="Datum_reaktie">1998-04-08</item>
         <item attribuut="Datum_indiening">1998-03-12</item>
         <item attribuut="Document-id">KVR6906</item>
         <item attribuut="Omvang">2 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 1997–1998" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="2179" allpagenumbers="2179 2180" vetnummer="" code="" lopendefooter="Tweede Kamer, vergaderjaar 1997–1998, Aanhangsel" filenaam="KVR6906" issn-nummer="ISSN 0921 - 7398" uitgever="Sdu Uitgevers ’s-Gravenhage 1998"/>
      <vraagdata vraagnummer="1063" onderwerp="" indiendatum="1998-03-12">
         <vrager partij="D66" oorsprong="parlement">Giskes</vrager>
         <vraagt-aan/>
      </vraagdata>
      <antwoorddata antwoorddatum="1998-04-8">
         <antwoorder functie="staatssecretaris" ministerie="Sociale Zaken en Werkgelegenheid">De Grave</antwoorder>
         <mede-antwoorder/>
      </antwoorddata>
   </meta>
   <vragen aantal="6">
      <vraag nummer="1">Hebben de hernieuwde voorlichtingsactiviteiten van november 1997 met betrekking tot de TOG-regeling, die een financiële tegemoetkoming voor ouders die hun gehandicapte kind thuis verzorgen ten doel heeft, geleid tot een toename van het aantal aanvragen? </vraag>
      <vraag nummer="2">Hoeveel aanvragen voor de TOG-regeling zijn er inmiddels gedaan en hoe verhoudt zich dit tot de omvang van de doelgroep? </vraag>
      <vraag nummer="3">Kunt u aangeven hoeveel aanvragen zijn gehonoreerd en hoeveel aanvragen op grond van de artikelen 3 en 4, waarin de criteria voor toekenning staan omschreven, zijn afgewezen? </vraag>
      <vraag nummer="4">Kunt u toelichten wat de keuze heeft bepaald van de optelsom aan criteria in beide artikelen? </vraag>
      <vraag nummer="5" voetnoot="1">Vindt u dat de in beide artikelen neergelegde criteria van de TOG-regeling in voldoende mate tegemoet komen aan de intentie van de motie, namelijk «maatschappelijke waardering» voor de verzorging thuis van ernstig (meervoudig) gehandicapte kinderen? <voetnoot nummer="1"/>
      </vraag>
      <vraag nummer="6">Kunt u aangeven wat de gevolgen zouden zijn voor het potentieel aantal aanvragers van een tegemoetkoming op grond van de TOG-regeling en de budgettaire effecten indien beide artikelen in die zin worden verruimd dat een gehandicapt kind aan minstens één van de genoemde criteria moet voldoen? </vraag>
      <noten afkomstig="vraag">
         <noot nummer="1" documenttype="Kamerstuk" kamerstuk-id="23 795" documentnummer="7">Kamerstuk 23 795, nr. 7</noot>
      </noten>
   </vragen>
   <antwoorden aantal="6">
      <antwoord nummer="1">De hernieuwde voorlichtingsactiviteiten eind 1997 hebben volgens opgaven van het districtskantoor van de Sociale Verzekeringsbank (SVB) in Eindhoven, tot een duidelijke verhoging van het aantal aanvragen voor een tegemoetkoming ingevolge de TOG geleid. Sinds de hernieuwde voorlichting is er sprake van een verdubbeling van het aantal wekelijks bij de SVB binnenkomende aanvragen. </antwoord>
      <antwoord nummer="2">Volgens opgave van de SVB zijn op dit moment ruim 8000 aanvragen ontvangen. Volgens ramingen zou de doelgroep uit 24000 rechthebbenden bestaan. Eenderde van de geraamde doelgroep heeft derhalve op dit moment een aanvraag ingediend. </antwoord>
      <antwoord nummer="3">Van de ruim 8000 ontvangen aanvragen zijn er, volgens opgave van de SVB, op dit moment ruim 5900 gehonoreerd. Circa 800 aanvragen zijn afgewezen. Een aantal van de afgewezen aanvragen wordt op dit moment ook nog herbeoordeeld. Achtergrond van deze herbeoordeling is de constatering, tot voor kort de criteria van de TOG te streng en niet geheel conform de bedoeling van de TOG worden toegepast. Het indicatieorgaan heeft de toepassing, na overleg met de SVB, het ministerie van Volksgezondheid, Welzijn en Sport en mijn departement meer in overeenstemming met de bedoeling van de TOG gebracht. Het grootste gedeelte van de afwijzingen is gebaseerd op de artikelen 3 en 4, waarin de criteria zijn opgenomen. Exacte gegevens met betrekking tot het aantal afwijzingen en de reden van afwijzing zijn niet zonder nader onderzoek te geven. Bij het dit jaar te verrichten evaluatieonderzoek zal naar deze gegevens worden gevraagd. In de rapportage naar aanleiding van dit onderzoek die ik de Kamer vóór mei 1999 heb toegezegd, zullen deze gegevens worden opgenomen. Naar een schatting van de SVB is 90 tot 95% van de afwijzingen gebaseerd op de artikelen 3 en 4. </antwoord>
      <antwoord nummer="4">In de artikelen 3 en 4 is sprake van enerzijds de voorwaarde, dat het kind, gelet op zijn beperkingen aanspraak kan maken op opname in een in de AWBZ of in de daarop berustende bepaling geregelde intramurale voorziening. Anderzijds moet het kind aan één van de aanvullende criteria voldoen. Het stellen van de voorwaarde, dat het kind gelet op zijn beperkingen aanspraak kan maken op opname in een intramurale voorziening is ingegeven door de jarenlange discussie die aan de invoering van de TOG voorafging. Tijdens de discussie werden geregeld vraagtekens geplaatst bij de situatie, dat ouders voor een in een inrichting wonend gehandicapt kind in aanmerking konden komen voor tweevoudige kinderbijslag. Dit terwijl bij thuisverzorging van het gehandicapte kind slechts aanspraak kon worden gemaakt op enkelvoudige kinderbijslag, hoewel de ouders, zo werd gesteld, vaak met extra kosten werden geconfronteerd. Om de wederkerigheid van beide situaties in de regeling TOG tot uitdrukking te laten komen is er bij de formulering van de criteria voor gekozen als voorwaarde te stellen, dat het kind gelet op zijn beperkingen in aanmerking moet kunnen komen voor opname in een AWBZ-inrichting. Naast de voorwaarde van potentiële opname moet het kind aan één van de aanvullende criteria voldoen. Deze criteria beogen zowel de ernst van de handicap aan te geven als de mate van verzorging en oppassing die het kind nodig heeft. Zij dienen vooral ter voorkoming van misverstanden met betrekking tot de doelgroep. </antwoord>
      <antwoord nummer="5">Ik ben van mening, dat uit het bestaan van de TOG-regeling op zich in voldoende mate de «maatschappelijke waardering» voor het thuisverzorgen van een ernstig gehandicapt kind blijkt. Zoals uit de toelichting op de regeling blijkt, is het onmogelijk algemene uitspraken te doen over de aard en mate van de extra kosten verbonden aan de thuisverzorging van een gehandicapt kind. Niettemin werd in 1995 aan een werkgroep onder de verantwoordelijkheid van de Interdepartementale Stuurgroep Gehandicaptenbeleid opdracht gegeven om na te gaan óf en zo ja hoe ouders met een thuiswonend gehandicapt kind zouden kunnen worden tegemoetgekomen. De werkgroep concludeerde dat de bestaande regelingen onvoldoende mogelijkheden hiervoor boden en formuleerde een aantal uitgangspunten waaraan een (eventueel) te treffen regeling zou moeten voldoen. De uitgangspunten van de werkgroep vormden de basis voor de TOG-regeling. Een van de uitgangspunten was, dat «maatschappelijke waardering» voor de verleende thuiszorg de motivering moest zijn voor het treffen van deze regeling. </antwoord>
      <antwoord nummer="6">Zoals uit de beantwoording van vraag 4 blijkt, moet het kind naast de voorwaarde, dat het gelet op zijn beperkingen in aanmerking zou moeten kunnen komen voor opname in een AWBZ-inrichting, aan één van de aanvullende criteria voldoen. Ik ga er daarom van uit dat met de vraag gedoeld wordt op een verruiming binnen één van de criteria die zijn opgenomen in artikel 3 van de regeling, namelijk onder c. Binnen dit criterium worden drie eisen gesteld waaraan een kind (naast de voorwaarde van potentiële opname) moet voldoen om als meervoudig gehandicapt kind te worden aangemerkt. De gevraagde effecten kunnen niet zonder meer worden vastgesteld. Zoals in het antwoord op vraag 3 gesteld, zijn exacte gegevens met betrekking tot het aantal afwijzingen gerelateerd aan de afwijzingsgrond niet zonder nader onderzoek te geven. Bij het dit jaar te verrichten evaluatieonderzoek zal naar deze gegevens worden gevraagd. Eerst na afronding van het onderzoek zal naar verwachting geraamd kunnen worden wat de effecten zullen zijn van een eventuele verruiming van genoemd artikelonderdeel. Afgezien van de vraag of een dergelijke verruiming wenselijk is, zullen in de rapportage aan de Kamer naar aanleiding van dit onderzoek deze effecten worden opgenomen. </antwoord>
      <noten afkomstig="antwoord"/>
   </antwoorden>
</kvr>
