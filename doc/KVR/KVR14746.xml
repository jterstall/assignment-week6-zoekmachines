<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="14">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van de leden Hessing, Blaauw en Van Baalen (allen VVD) aan de ministers van Buitenlandse Zaken en voor Ontwikkelingssamenwerking over de situatie in Zimbabwe. (Ingezonden 28 november 2001); Antwoord</item>
         <item attribuut="Bestand">20Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR14746
</item>
         <item attribuut="Inhoud">Vragen over o.a. maatregelen om in Zimbabwe in 2002 tot eerlijke verkiezingen te komen, en over de wenselijkheid van het verstrekken van voedselhulp aan Zimbabwe.</item>
         <item attribuut="Rubriek">Ontwikkelingssamenwerking (Nood- en humanitaire hulp) Staats- en bestuursrecht (Grondrechten) Staats- en bestuursrecht (Kiesrecht)</item>
         <item attribuut="Trefwoorden">Mensenrechten Nood- en humanitaire hulp Verkiezingen Zimbabwe</item>
         <item attribuut="Vindplaats">Kamervragen met antwoord 2001-2002, nr. 373, Tweede Kamer</item>
         <item attribuut="Vraagnr_bij_indiening">2010202910</item>
         <item attribuut="Afkomstig_van">Buitenlandse Zaken (BUZA)</item>
         <item attribuut="Indiener">
            <persoon partij="VVD">Hessing</persoon>
            <persoon partij="VVD">Blaauw</persoon>
            <persoon partij="VVD">Van Baalen</persoon>
         </item>
         <item attribuut="Datum_reaktie">2001-12-11</item>
         <item attribuut="Datum_indiening">2001-11-28</item>
         <item attribuut="Document-id">KVR14746</item>
         <item attribuut="Omvang">3 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 2001–2002" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="775" allpagenumbers="775 776 777" vetnummer="2010202910" code="" lopendefooter="Tweede Kamer, vergaderjaar 2001–2002, Aanhangsel" filenaam="KVR14746" issn-nummer="ISSN 0921 - 7398" uitgever="Sdu Uitgevers ’s-Gravenhage 2001"/>
      <vraagdata vraagnummer="373" onderwerp="" indiendatum="2001-11-28">
         <vrager partij="VVD" oorsprong="parlement">Hessing</vrager>
         <vrager partij="VVD" oorsprong="parlement">Blaauw</vrager>
         <vrager partij="VVD" oorsprong="parlement">Van Baalen</vrager>
         <vraagt-aan>de ministers van Buitenlandse Zaken en voor Ontwikkelingssamenwerking</vraagt-aan>
      </vraagdata>
      <antwoorddata antwoorddatum="2001-12-11">
         <antwoorder functie="minister" ministerie="Buitenlandse Zaken">Van Aartsen</antwoorder>
         <mede-antwoorder/>
      </antwoorddata>
   </meta>
   <vragen aantal="14">
      <vraag nummer="1" voetnoot="1">Deelt u de mening dat de situatie in Zimbabwe snel verslechtert? <voetnoot nummer="1"/>
      </vraag>
      <vraag nummer="2">Weigert president Mugabe onafhankelijke verkiezingswaarnemers bij de presidentsverkiezingen begin volgend jaar? </vraag>
      <vraag nummer="3">Heeft president Mugabe de leden en aanhangers van de oppositie en blanke boeren terroristen genoemd, en wetgeving aangekondigd die de doodstraf zet op terrorisme? </vraag>
      <vraag nummer="4">Acht u gezien de snel verslechterende situatie in Zimbabwe eerlijke verkiezingen volgend jaar nog mogelijk? </vraag>
      <vraag nummer="5">Welke maatregelen kunnen de Nederlandse regering en de internationale gemeenschap, waaronder de EU, nemen om volgend jaar nog tot eerlijke verkiezingen te komen? </vraag>
      <vraag nummer="6">Welke resultaten zijn er bereikt via de consultaties ex artikel 96 van het Verdrag van Cotonou? </vraag>
      <vraag nummer="7">Zijn er op korte termijn EU-sancties te verwachten? </vraag>
      <vraag nummer="8" voetnoot="2">Hoe ontwikkelt zich de (veiligheids)situatie van de leden en aanhangers van de oppositiepartij MDC? Is er sprake van kampen in Zimbabwe waar leden van de oppositie worden gemarteld? <voetnoot nummer="2"/>
      </vraag>
      <vraag nummer="9">Hoe ontwikkelt zich de (veiligheids)situatie van de boeren in Zimbabwe? </vraag>
      <vraag nummer="10">Hoe is op dit moment de situatie van de ongeveer 50 Nederlandse boeren in Zimbabwe? Heeft u sinds begin september aanvullende maatregelen genomen om de veiligheid van deze boeren, hun familie en werknemers en hun bedrijf te vergroten? </vraag>
      <vraag nummer="11">Is het waar dat de voedselsituatie in Zimbabwe sneller verslechterd is dan de ministers in augustus inschatten en dat het WFP inmiddels voedselhulp wil geven? </vraag>
      <vraag nummer="12">Is het waar dat president Mugabe er op staat dat zijn regering de voedselhulp (mede) distribueert? </vraag>
      <vraag nummer="13">Zo ja, acht de regering voedselhulp onder die conditie toch wenselijk, ondanks dat dit in feite neerkomt op ondersteuning van de verkiezingscampagne van president Mugabe? </vraag>
      <vraag nummer="14">Kunt u deze vragen, gezien de snel verslechterende situatie in Zimbabwe, op zeer korte termijn beantwoorden? </vraag>
      <noten afkomstig="vraag">
         <noot nummer="1">Zie ook eerdere vragen terzake, Aanhangsel Handelingen, nr. 1704, vergaderjaar 2000–2001</noot>
         <noot nummer="2">www.allafrica.com/zimbabwe </noot>
      </noten>
   </vragen>
   <antwoorden aantal="14">
      <antwoord nummer="1">Ja. In de aanloop naar de presidentiële verkiezingen, die overeenkomstig de Zimbabwaanse grondwet in het eerste kwartaal van 2002 dienen plaats te vinden, verslechtert de politieke en economische situatie in Zimbabwe steeds verder. Versneld doorgevoerde en aangescherpte wetgeving op het gebied van kiesrecht, landhervorming en media geven aanleiding tot een sombere prognose voor de periode tot aan de verkiezingen en het verloop hiervan. De aanscherping van de wetgeving betreffende het kiesrecht houdt onder meer in dat grote groepen kiezers worden uitgesloten van stemrecht. Daarnaast weigert de regering vooralsnog onafhankelijke waarneming toe te staan. Aangekondigde amendementen op het gebied van landhervorming behelzen onder meer versnelde onteigening en instelling van maximale groottes van commerciële boerderijen. Onder het motto van «patriottisme en terrorismebestrijding» worden vrijheid van meningsuiting en persvrijheid eveneens met versnelde wetgeving beteugeld. Accreditatie voor buitenlandse journalisten wordt daarnaast verder aangescherpt. Bovenstaande ontwikkelingen baren ons zeer grote zorgen. President Mugabe en diens regeringspartij ZANU-PF lijken bereid de economie, het welzijn van de bevolking en het internationaal aanzien van Zimbabwe op te willen offeren aan het behoud van de macht. De negatieve gevolgen hiervan voor de politieke en economische stabiliteit in Zimbabwe en daarmee in de regio, beginnen zich nu reeds af te tekenen. </antwoord>
      <antwoord nummer="2">De aanwezigheid van onafhankelijke monitors en verkiezingswaarnemers zou politiek geweld, zoals eerder waargenomen in de aanloop naar de parlementaire verkiezingen in juni 2000 en rond deelverkiezingen eerder dit jaar, kunnen beteugelen. Met kracht wordt derhalve door EU, SADC, de VS en het Commonwealth aangedrongen op onafhankelijke waarnemers. President Mugabe echter, die alles op alles zet om de verkiezingen naar zijn hand te zetten, heeft zich herhaaldelijk (en het meest duidelijk, tijdens de ontmoeting met de EU-delegatie o.l.v. de Belgische vice-premier Michel) negatief uitgesproken over internationale en onafhankelijke verkiezingswaarnemers tijdens de presidentsverkiezingen. De reeds bestaande twijfels omtrent een vrij en eerlijk verloop van de aanstaande verkiezingen worden door deze opstelling versterkt. </antwoord>
      <antwoord nummer="3">Ja. President Mugabe heeft, tijdens de begrafenisplechtigheid van oorlogsveteraan Cain Nkala op 18 november jongstleden, leden en aanhangers van de oppositie en blanke boeren terroristen genoemd (zie ook antwoord op vraag 8). Wij achten dergelijke uitspraken verwerpelijk en onaanvaardbaar. Daarnaast wordt in de recent aangekondigde aanscherping van de wetgeving met betrekking tot de openbare orde onder meer terrorisme bestraft met de doodstraf. </antwoord>
      <antwoord nummer="4">Gezien de versnelde invoering van restrictieve wetgeving op het gebied van kiesrecht, openbare orde, persvrijheid en landhervormingen in het algemeen, alsmede de weigering om onafhankelijke lokale en internationale waarneming toe te staan moet dit thans onwaarschijnlijk worden geacht. </antwoord>
      <antwoord nummer="5">Nederland oefent in EU-verband via het Verdrag van Cotonou en de opening van consultaties ex artikel 96 van dit verdrag, druk uit op de regering van Zimbabwe. Tevens dringt Nederland aan op onafhankelijke waarneming teneinde de verkiezingen eerlijk te laten verlopen. De EU coördineert haar activiteiten met de lobby en activiteiten van de VS, de Commonwealth en SADC, die ieder via eigen kanalen druk uitoefenen op de overheid van Zimbabwe om de verkiezingen free and fair te laten verlopen. Ook in de bilaterale contacten met Zimbabwe wordt, op alle niveaus en met grote regelmaat, het belang van vrije en eerlijke verkiezingen benadrukt. </antwoord>
      <antwoord nummer="6">Mede tengevolge van Nederlands aandringen besloot de Europese Unie (conclusie Algemene Raad van 29 oktober jongstleden) tot het openen van consultaties onder het artikel 96 van het Verdrag van Cotonou. De consultaties gaan voor het einde van het jaar daadwerkelijk van start. Het is derhalve te vroeg om nu reeds van resultaten te spreken. Nederland zal zich hoe dan ook er actief voor blijven inzetten dat die consultaties voortvarend ter hand worden genomen. Zimbabwe staat ook geagendeerd op de Algemene Raad van 10 december. </antwoord>
      <antwoord nummer="7">Het Verdrag van Cotonou kent een time-frame van 60 dagen waarin, na het daadwerkelijk openen van de consultaties, een dialoog met het betreffende land wordt aangegaan. Indien de consultaties onder artikel 96 niet tot gezamenlijk geaccepteerde oplossingen leiden, kan er na deze 60 dagen middels een politiek besluit van de Algemene Raad, besloten worden tot het overgaan van appropriate measures, zoals bijvoorbeeld sancties tegen de regering van Zimbabwe. </antwoord>
      <antwoord nummer="8">De veiligheidssituatie van de leden en aanhangers van de oppositiepartij MDC verslechtert. De regering van Zimbabwe zoekt voortdurend aanleidingen om de oppositie en de onafhankelijke pers de mond te snoeren. De regeringspartij en de staatsmedia bedienen zich in hun agitatie in toenemende mate van aantoonbare leugens. Zo is de zaak van de ontvoerde en vermoorde oorlogsveteranenleider Nkala aangegrepen om een hetze richting MDC te ontketenen, die door Zanu-PF van deze moord beschuldigd wordt. De hetze heeft een golf van arrestaties en geweld tegen oppositieleden veroorzaakt. Er is sprake van martelingen van onder meer oppositie-aanhangers. Tevens heeft de regering kampen voor semi-militaire training van jongeren ingericht. Over martelkampen als zodanig is ons evenwel niets bekend. </antwoord>
      <antwoord nummer="9">Sinds het Abuja akkoord is de (veiligheids)situatie van de boeren verslechterd. Nieuwe landerijen worden bezet en de onteigening van boerderijen gaat door. Boeren wordt verhinderd hun land te bewerken door intimidatiepraktijken van zogeheten «oorlogsveteranen». </antwoord>
      <antwoord nummer="10">De ambassade zet alle diplomatieke middelen die zij tot haar beschikking heeft in om op alle niveaus continu druk op de Zimbabwaanse overheid uit te oefenen teneinde de situatie van Nederlandse (boeren) bedrijven te verbeteren. Zo is er in de afgelopen maanden regelmatig bij de Zimbabwaanse minister van Buitenlandse Zaken krachtig op aangedrongen dat de boeren wier bezittingen inmiddels van de confiscatielijst waren geschrapt, daadwerkelijk weer aan het werk kunnen. Daarnaast heeft de Ambassadeur in Harare recentelijk contact gehad met de Minister van Justitie, de Minister van Lokaal Bestuur en de Minister van Rural Resources (alle drie centraal in het landhervormingproces), bij wie opnieuw de problematiek van de Nederlandse boeren aan de orde is gesteld. Ook onderhoudt de ambassade dagelijks rechtstreeks contact met de lokale autoriteiten en worden met regelmaat de bedrijven van de Nederlandse boeren bezocht. De inspanningen van de ambassade en de ervaringen van Nederlandse boeren en ondernemers zijn voortdurend onderwerp van intensief EU-overleg ter plekke. </antwoord>
      <antwoord nummer="11">Onder verwijzing naar de effecten van overstromingen en droogte eerder dit jaar heeft onlangs de Zimbabwaanse Minister van Financiën een verzoek gedaan aan de internationale donorgemeenschap om Zimbabwe te hulp te komen met een ruimhartige bijdrage voor humanitaire hulp. Het WFP wil inderdaad hulp aanbieden en heeft recentelijk een landenkantoor opgezet in Harare. De relatie met de Zimbabwaanse overheid is pas onlangs van start gegaan. WFP is zich bewust van de berichten dat President Mugabe de hulp slechts via overheidskanalen wil distribueren, maar is daartoe nog niet concreet benaderd door de Zimbabwaanse autoriteiten. Inmiddels hebben de Zimbabwaanse autoriteiten in samenspraak met WFP toegezegd dat zij akkoord kunnen gaan met distributie via, door het WFP te selecteren, NGO’s. WFP werkt alleen met organisaties die een bewezen capaciteit en legitimiteit hebben bij het verschaffen van voedselhulp. Waar dit voor het WFP relevant en zinvol is, zal gebruik gemaakt kunnen worden van lokale overheidsstructuren. Van belang is de constatering dat voedselhulp aan de Zimbabwaanse bevolking ter beschikking gesteld zal worden indien deze behoefte door de VN wordt gesignaleerd. Dit is inmiddels het geval. Dat deze voedselhulp niet ten goede mag komen aan de verkiezingsstrijd van president Mugabe spreekt voor zich. Overigens is de kwestie van mogelijk misbruik van voedselhulp immer een risico. Dit is een zaak waar het WFP zeer pro-actief tegen strijdt door voortdurende monitoring van haar distributie-operaties en post-distributie mechanismen. Een formeel WFP Appeal is nog niet aan de donorgemeenschap gepresenteerd. </antwoord>
      <antwoord nummer="12">Zie antwoord op vraag 11. </antwoord>
      <antwoord nummer="13">Nederland overweegt in voorkomend geval slechts financiering van voedselhulp voor de Zimbabwaanse bevolking als dit via neutrale, VN- of internationale NGO-kanalen kan worden gedistribueerd. </antwoord>
      <antwoord nummer="14">Deze vragen zijn zo snel mogelijk beantwoord (zie datum). </antwoord>
      <noten afkomstig="antwoord"/>
   </antwoorden>
</kvr>
