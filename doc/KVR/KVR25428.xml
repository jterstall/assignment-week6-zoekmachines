<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="10">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van het lid Van Dam (PvdA) aan de staatssecretaris van Onderwijs, Cultuur en Wetenschap, mevrouw Van der Laan, over het bericht dat de TROS een «joint venture» aangaat met een commerciële producent. (Ingezonden 30 maart 2006); Antwoord</item>
         <item attribuut="Bestand">23Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR25428
</item>
         <item attribuut="Inhoud">Vragen naar aanleiding van de plannen van de TROS om een joint venture op te richten met een commercieel productiebedrijf (www.villamedia.nl).</item>
         <item attribuut="Rubriek">Communicatie, media en informatievoorziening (Omroepen)</item>
         <item attribuut="Trefwoorden">Omroepen</item>
         <item attribuut="Vindplaats">Kamervragen met antwoord 2005-2006, nr. 1323, Tweede Kamer</item>
         <item attribuut="Vraagnr_bij_indiening">2050610710</item>
         <item attribuut="Afkomstig_van">Onderwijs, Cultuur en Wetenschappen (OCW)</item>
         <item attribuut="Indiener">
            <persoon partij="PvdA">Van Dam</persoon>
         </item>
         <item attribuut="Datum_reaktie">2006-04-24</item>
         <item attribuut="Datum_indiening">2006-03-30</item>
         <item attribuut="Document-id">KVR25428</item>
         <item attribuut="Omvang">3 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 2005–2006" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="2817" allpagenumbers="2817 2818 2819" vetnummer="2050610710" code="0506tkkvr1323" lopendefooter="Tweede Kamer, vergaderjaar 2005–2006, Aanhangsel" filenaam="KVR25428" issn-nummer="ISSN 0921 - 7398" uitgever="Sdu Uitgevers ’s-Gravenhage 2006"/>
      <vraagdata vraagnummer="1323" onderwerp="" indiendatum="2006-03-30">
         <vrager partij="PvdA" oorsprong="parlement">Van Dam</vrager>
         <vraagt-aan>de staatssecretaris van Onderwijs, Cultuur en Wetenschap, mevrouw Van der Laan,</vraagt-aan>
      </vraagdata>
      <antwoorddata antwoorddatum="2006-04-24">
         <antwoorder functie="staatssecretaris" ministerie="Onderwijs, Cultuur en Wetenschap">Van der Laan</antwoorder>
         <mede-antwoorder/>
      </antwoorddata>
   </meta>
   <vragen aantal="10">
      <vraag nummer="1" voetnoot="1">Is het u bekend dat de TROS een «joint venture» wil aangaan met de commerciële producent Dullaert en Dumas (D&amp;D) waarbij alle programma’s, rechten en medewerkers aan de nieuwe organisatie worden overgedragen? <voetnoot nummer="1"/>
      </vraag>
      <vraag nummer="2">Is deze constructie onder de huidige Mediawet toegestaan? </vraag>
      <vraag nummer="3">Deelt u de mening dat door deze joint venture feitelijk een commerciële partij zendtijd en budgetgarantie verwerft bij de publieke omroep? Deelt u de mening dat dit de bedoeling niet kan zijn van ons publieke bestel? </vraag>
      <vraag nummer="4">Vindt u het juist dat met publiek geld opgebouwde rechten worden overgedragen aan een commerciële partij en dat deze partij die rechten kan gaan exploiteren op de markt? Moet D&amp;D voor die rechten een vergoeding betalen aan de publieke omroep? </vraag>
      <vraag nummer="5">Vindt u dat er zo een gelijk speelveld ontstaat ten opzichte van andere commerciële producenten? </vraag>
      <vraag nummer="6">Herkent u in dit voornemen van de TROS uw eigen plannen voor commerciëler opererende omroepverenigingen? Was het de bedoeling van uw plannen dat omroepverenigingen dergelijke stappen zouden gaan zetten? </vraag>
      <vraag nummer="7">Vindt u het acceptabel als een omroepvereniging zelf geen enkel programma meer produceert? Zo neen, welk deel van het budget zou een omroepvereniging in uw ogen in eigen huis moeten besteden? </vraag>
      <vraag nummer="8">Is het vanuit mededingingsoogpunt acceptabel dat een omroepvereniging bij voorbaat al zijn programma’s bestelt bij één producent? </vraag>
      <vraag nummer="9">Wat verandert er voor het personeel van de TROS? Behoudt dit personeel zijn arbeidsvoorwaarden, CAO en verworven rechten? </vraag>
      <vraag nummer="10">Vindt u dit, alles overziend, een wenselijke ontwikkeling? Zo neen, gaat u proberen hier een stokje voor te steken? Zo ja, hoe gaat u dat doen? </vraag>
      <noten afkomstig="vraag">
         <noot nummer="1">Zie www.villamedia.nl</noot>
      </noten>
   </vragen>
   <antwoorden aantal="10">
      <antwoord nummer="1">Ja. Voor de beantwoording hebben de TROS en de raad van bestuur mij geïnformeerd. De TROS is voornemens de productie van een aantal televisieprogramma’s, dat nu nog intern door de TROS zelf worden geproduceerd, onder te brengen in een nieuw op te richten productiebedrijf. De TROS-medewerkers die belast zijn met de productie van die televisieprogramma’s zullen in loondienst komen bij de nieuw op te richten productieonderneming. In de onderneming zal de TROS vooralsnog voor 51% eigenaar zijn en dus de overheersende zeggenschap hebben. Het productiebedrijf Dullaert en Dumas (D&amp;D) zal voor 49% eigendom hebben. De voorgenomen samenwerking bevat voorts afspraken omtrent wederzijdse (afname)garanties voor nieuw te ontwikkelen en produceren programma’s en internetproducties. Naar de TROS meedeelde zal de TROS de auteursrechten op bestaande TROS-programma’s niet uit handen geven. De TROS verleent aan het productiebedrijf licentie om die televisieprogramma’s en daarmee samenhangende internetactiviteiten te produceren. De rechten op andere programma’s die het nieuwe productiebedrijf produceert, zullen eigendom zijn van het bedrijf waarin de TROS dus meerderheidsaandeelhouder is. Het nieuwe bedrijf zal binnen de kaders van de huidige wet alleen produceren ten behoeve van publieke omroepen. </antwoord>
      <antwoord nummer="2">Het is aan de omroepvereniging om te bepalen op welke wijze zij de productie van hun programma’s organiseren. Omroepverenigingen kunnen er voor kiezen de productie zelf te doen dan wel deze in meerdere of mindere mate uit te besteden. De Mediawet staat toe dat omroepverenigingen samenwerkingsverbanden aangaan met het oog op de productie van hun programma’s. Die samenwerking kan ook de vorm hebben van deelnemen in een gezamenlijk productiebedrijf. De voornemens van de TROS zullen door het Commissariaat aan de hand van de huidige wettelijke regels getoetst worden. Met name zal getoetst worden aan het in artikel 55 van de Mediawet opgenomen verbod op het dienstbaar zijn aan winst door derden en de regels ten aanzien van het verrichten van nevenactiviteiten. Dit verbod sluit overigens normaal economisch handelen door omroepen niet uit. </antwoord>
      <antwoord nummer="3">Activiteiten van publieke omroepen die er op gericht zijn dat commerciële derden beslag leggen op zendtijd en omroepmiddelen zijn niet toegestaan. Die mening deel ik. De TROS als erkende omroepvereniging in het publieke bestel heeft en houdt alle verantwoordelijkheid voor de rechten en verplichtingen die voortvloeien uit de erkenning. Dit betreft behalve de verplichting om radio- en televisieprogramma’s te verzorgen en aan te leveren voor de landelijke publieke omroep, ook de wettelijke verplichting om voldoende samen te werken ten behoeve van de uitvoering van de taakopdracht van de landelijke publieke omroep. Op die basis is immers een erkenning verleend. Verder heeft en houdt de TROS de volledige verantwoordelijkheid voor zijn zendtijd en alles wat daarin gebeurt en voor de rechtmatige besteding van omroepmiddelen. Niettemin kunnen omroepverenigingen met het oog op de productie van programma’s contracten en samenwerkingsverbanden met producenten aangaan. In hoeverre de daarvoor gekozen constructies verenigbaar zijn met de Mediawet en daaruit voortvloeiende rechten en verplichtingen zal door het Commissariaat voor de Media getoetst worden. </antwoord>
      <antwoord nummer="4">Zoals ik in het antwoord op vraag 1 heb aangegeven is de TROS niet voornemens eigen rechten op programma’s over te dragen aan D&amp;D of het nieuw op te richten productiebedrijf. In principe kunnen omroepverenigingen de auteursrechten op de programma’s die zij bezitten overdragen aan derden. Dit betreft de exploitatie van auteursrechten en valt onder het regime van nevenactiviteiten van de publieke omroepen. Commerciële derden kunnen daar echter nooit ongerechtvaardigde voordelen aan ontlenen. Dat betekent onder meer dat voor de rechten een marktconforme prijs zal moeten worden betaald. De opbrengst daarvan dient door de omroepvereniging geïnvesteerd te worden in publieke programmering. Een omroepvereniging kan zich door overdracht van rechten overigens niet onttrekken aan de verplichting om programmering voor de publieke omroep te leveren. Publieke middelen kunnen niet gebruikt worden met als doel te produceren voor commerciële partijen. Overigens zeggen partijen bij de samenwerking binnen het huidige bestel en de huidige wettelijke regels volledig gericht te zijn op ontwikkeling, productie en beschikbaarstelling van programmering voor de publieke omroep. </antwoord>
      <antwoord nummer="5">Zie het antwoord op vraag 2. De TROS heeft een deel van de productie uitbesteed bij andere producenten. De contracten met die producenten zullen, zo deelde de TROS mij mee, geëerbiedigd worden. </antwoord>
      <antwoord nummer="6">De TROS heeft mij meegedeeld dat de voornemens zijn ingegeven door ongerustheid over de continuïteit van de organisatie, de programmering en de werkgelegenheid in het licht van de kabinetsplannen voor de publieke omroep. In die zin zijn de voornemens van de TROS te verklaren. In de nieuwe situatie na 1 september 2008 zal er sprake zijn van andere verhoudingen. Tegenover meer mogelijkheden voor omroepen om zich multimediaal te ontplooien – ook buiten de publieke omroep – en open concurrentie, staat straks wel een centrale, eenduidige aansturing van de organisatie en programmering van de publieke omroep. Daarbij zullen specifieke waarborgen gelden voor de beschikbaarstelling door erkende licentiehouders van programmamateriaal ten behoeve van multimediale programmering. In de nieuwe Mediawet zullen overgangsregels worden opgenomen die de omroepen in staat stellen voorafgaand aan de beoogde inwerkingtredingsdatum van 1 september 2008 activiteiten te ontplooien ter voorbereiding op de nieuwe situatie, voor zover die activiteiten niet zijn in te passen in de tot genoemde datum geldende regels van de huidige Mediawet. Ik ga er van uit dat de TROS zich realiseert dat tot die tijd het huidige bestel blijft functioneren. Voorgenomen activiteiten zullen binnen de kaders van de huidige wet moeten blijven en mogen de wettelijk voorgeschreven samenwerking binnen de publieke omroep niet frustreren. Speciaal ten aanzien van de TROS wijs ik er op dat dat deze omroepvereniging er in 2005 na enkele verkenningen voor heeft gekozen om binnen het publieke bestel te blijven functioneren en daarbij de bereidheid heeft uitgesproken binnen dat verband samen te werken. Op die basis is een erkenning verleend. De TROS zal zich daaraan moeten houden wil deze omroepvereniging een erkenning waardig blijven. Ik heb begrepen dat de voorgenomen samenwerking tot stand zal komen onder het nadrukkelijke voorbehoud van goedkeuring door de verenigingsorganen en ondernemingsraad van de TROS, de raad van bestuur en Commissariaat voor de Media. </antwoord>
      <antwoord nummer="7">Zie het antwoord op vraag 2. </antwoord>
      <antwoord nummer="8">Zie het antwoord op vraag 2. Als één omroepvereniging alles uit zou besteden aan één producent, is er gezien het volume nog geen sprake van marktmacht. Overigens is het reguliere mededingingstoezicht van toepassing. Ik vermeld wellicht ten overvloede dat er op grond van de Europese aanbestedingsrichtlijn, voor de productie van omroepprogramma’s geen verplichting tot aanbesteding geldt. Verder wijs ik op de wettelijke verplichting van de landelijke publieke omroep om minimaal 25% van de totale zendtijd van de landelijke publieke omroep en 17,5% per televisienet uit te besteden aan onafhankelijke producenten (daaronder vallen niet productiebedrijven waarin omroepen een belang van meer dan 25% hebben). De verschillende omroepen dragen daar aan bij door uit te besteden bij diverse producenten. </antwoord>
      <antwoord nummer="9">Het personeel dat betrokken is bij de televisieprogramma’s waarvan de productie in het nieuwe bedrijf zal worden ondergebracht, zal van werkgever veranderen. Wat dat precies voor gevolgen heeft voor de arbeidsvoorwaarden van die medewerkers is op dit moment nog niet duidelijk. De verantwoordelijkheid daarvoor ligt uiteraard bij de TROS. De ondernemingsraad van de TROS zal in het proces zijn wettelijke positie innemen en verder zullen de wettelijke bepalingen van het Burgerlijk Wetboek inzake overgang van ondernemingen, voor zover van toepassing, in acht genomen moeten worden. </antwoord>
      <antwoord nummer="10">Er is alle aanleiding om de activiteiten van de publieke omroepen nauwgezet te volgen en te beoordelen tegen de achtergrond van de huidige wettelijke regels en rechten en plichten van omroepen die binnen het huidige bestel functioneren. Dat is in de eerste plaats aan het Commissariaat voor de Media. Verder zal ook de raad van bestuur alert moeten zijn en omroepen aanspreken op hun verantwoordelijkheden en verplichtingen met het oog op voldoende samenwerking binnen de landelijke publieke omroep. Indien omroepen daarin verzaken, zijn er mogelijkheden voor sanctionerend optreden, dat in het uiterste geval kan resulteren in intrekking van een erkenning. </antwoord>
      <noten afkomstig="antwoord"/>
   </antwoorden>
</kvr>
