<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van het lid Çörüz (CDA) aan de minister van Justitie over mogelijke vrijlating van verdachte wegens niet opsturen van uitleveringspapieren. (Ingezonden 23 oktober 2003); Antwoord</item>
         <item attribuut="Bestand">21Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR19009
</item>
         <item attribuut="Inhoud">Waarom zijn de uitleveringspapieren door het Dordtse OM niet tijdig opgestuurd, waardoor nu een van moord verdacht persoon vrijgelaten gaat worden.</item>
         <item attribuut="Rubriek">Strafrecht en strafprocesrecht (Misdrijven) Strafrecht en strafprocesrecht (Uitlevering)</item>
         <item attribuut="Trefwoorden">Uitleveringen Verdachten</item>
         <item attribuut="Vindplaats">Kamervragen met antwoord 2003-2004, nr. 415, Tweede Kamer</item>
         <item attribuut="Vraagnr_bij_indiening">2030401840</item>
         <item attribuut="Afkomstig_van">Justitie (JUS)</item>
         <item attribuut="Indiener">
            <persoon partij="CDA">Çörüz</persoon>
         </item>
         <item attribuut="Datum_reaktie">2003-12-03</item>
         <item attribuut="Datum_indiening">2003-10-23</item>
         <item attribuut="Document-id">KVR19009</item>
         <item attribuut="Omvang">3 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 2003–2004" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="893" allpagenumbers="893 894 895" vetnummer="2030401840" code="0304tkkvr415" lopendefooter="Tweede Kamer, vergaderjaar 2003–2004, Aanhangsel" filenaam="KVR19009" issn-nummer="ISSN 0921 - 7398" uitgever="Sdu Uitgevers ’s-Gravenhage 2003"/>
      <vraagdata vraagnummer="415" onderwerp="" indiendatum="2003-10-23">
         <vrager partij="CDA" oorsprong="parlement">Çörüz</vrager>
         <vraagt-aan>de minister van Justitie</vraagt-aan>
      </vraagdata>
      <antwoorddata antwoorddatum="2003-12-3">
         <antwoorder functie="minister" ministerie="Justitie">Donner</antwoorder>
         <mede-antwoorder/>
      </antwoorddata>
   </meta>
   <vragen aantal="4">
      <vraag nummer="1" voetnoot="1">Kent u het artikel «40 dagen laksheid» <voetnoot nummer="1"/>over de vrijlating van een van moord verdachte persoon wegens het niet tijdig opsturen van de uitleveringspapieren? Kunt u de in dit artikel vermelde feiten bevestigen? </vraag>
      <vraag nummer="2">Kunt u aangeven waarom de uitleveringspapieren niet tijdig zijn opgestuurd en kunt daarbij ook ingaan op de rol die de zogenaamde oorzaken uit het genoemde artikel, zijnde (internationale) miscommunicatie en/of verwarring, krappe termijnen in de regelgeving en de laksheid van het Dordtse OM, hebben gespeeld? </vraag>
      <vraag nummer="3">Zijn er in het verleden eerder problemen met (het tijdig opsturen van) uitleveringspapieren geweest en zo ja, kunt u aangeven hoe vaak dit is voorgekomen? Wat zijn de gevolgen hiervan voor de betreffende uitleveringsgevallen geweest? </vraag>
      <vraag nummer="4">Deelt u de mening dat het niet tijdig opgestuurd zijn van uitleveringspapieren geen reden mag zijn om de uitlevering op te doen schorten dan wel niet plaats te doen vinden? Kunt u aangeven wat u gaat doen om dit soort situaties te voorkomen? </vraag>
      <noten afkomstig="vraag">
         <noot nummer="1" datum="2003-10-17" bron="HP/De Tijd">HP/De Tijd, 17 oktober 2003</noot>
      </noten>
   </vragen>
   <antwoorden aantal="2">
      <antwoord nummer="1 en 2">De toedracht is als volgt geweest. Op 6 maart 2003 is de verdachte door het arrondissementsparket te Dordrecht internationaal gesignaleerd ter fine van aanhouding ter zake verdenking van de moord c.q. doodslag op C. Overdijk, vermoedelijk gepleegd op 28 december 2002 te Hendrik Ido Ambacht. Op 8 augustus 2003 werd in Londen een verdachte aangehouden in verband met het voorhanden hebben van softdrugs. Nog diezelfde dag rees bij de Britse autoriteiten het vermoeden dat deze verdachte wellicht de persoon was tegen wie op 6 maart 2003 het Internationaal Arrestatiebevel was uitgevaardigd. Via Interpol werd het onderzoeksteam van de politie te Dordrecht gevraagd om een foto van de verdachte en zijn vingerafdrukken. Op 8 augustus 2003 is de gevraagde foto naar Londen gestuurd. Het onderzoeksteam beschikte niet over de gevraagde vingerafdrukken van de verdachte. Na ontvangst van het bericht vanuit Londen dat sprake was van enige gelijkenis tussen de persoon op de foto en de verdachte in Londen, is door de behandelend officier van justitie onverwijld een Bevel Voorlopige Aanhouding als bedoeld in artikel 13 van de Uitleveringswet uitgevaardigd. Omdat twijfel bleef bestaan omtrent de identiteit van de verdachte in Londen en de door het onderzoeksteam opgestuurde foto op dit punt onvoldoende zekerheid verschafte, is in overleg met de behandelend officier van justitie te Londen besloten een DNA-vergelijking uit te voeren. Bij het Nederlands Forensisch Instituut (NFI) is op 19 augustus 2003 de DNA-barcode van de verdachte opgevraagd en nog diezelfde dag verkregen. Een dag later is de barcode per fax gestuurd naar het Forensic Science Service (FSS) in Birmingham. Een vergelijking van de DNA-profielen bleek evenwel niet eenvoudig uit te voeren. Eerst op vrijdag 29 augustus 2003 ontving Interpol Den Haag van Interpol Londen het bericht dat de DNA-vergelijking positief was. Dit betekende dat het DNA-profiel van de man in Londen overeenkwam met het DNA-profiel dat op de plaats van het delict was aangetroffen. Op maandag 2 september 2003 heeft Interpol Den Haag deze mededeling aan het onderzoeksteam van de politie overgedragen en op 3 september 2003 werd het arrondissementsparket te Dordrecht op de hoogte gebracht. Eerst op dat moment stond voor het arrondissementsparket te Dordrecht vast dat de persoon in Londen de door het arrondissement Dordrecht gezochte verdachte was. Daarop heeft de behandelend officier van justitie in Dordrecht nog diezelfde dag contact opgenomen met zijn collega in Londen teneinde overleg te voeren over de uitlevering. In dit gesprek is verzocht om verdachte de vraag voor te leggen of hij bezwaar maakte tegen zijn uitlevering en of hij eventueel wilde instemmen met een verkorte uitlevering. Deze vorm van uitlevering, die mogelijk is op basis van het Verdrag betreffende de verkorte procedure tot uitlevering tussen de Lid-Staten van de Europese Unie, maakt het indienen van een uitleveringsverzoek overbodig. De behandelend officier van justitie in Londen stelde zich evenwel op het standpunt dat hoe dan ook binnen de in het Europees Uitleveringsverdrag gestelde termijnen een formeel uitleveringsverzoek ingediend moest worden. De bevoegde Britse autoriteiten wilden de verdachte ook pas vragen of hij bezwaar maakte tegen zijn uitlevering op het moment dat zij zouden beschikken over het uitleveringsverzoek. De uiterste datum waarop het uitleveringsverzoek kon worden ingediend, was volgens de Britse autoriteiten 17 september 2003. Op 10 september 2003 heeft het parket in Dordrecht het inmiddels vertaalde uitleveringsverzoek, zoals te doen gebruikelijk, per gewone post verstuurd naar het Bureau Internationale Rechtshulp in Strafzaken van het ministerie van Justitie (BIRS). Het uitleveringsverzoek is niet per fax naar het Verenigd Koninkrijk gezonden. Via het ministerie van Buitenlandse Zaken ontving ik op 14 augustus 2003 van de Britse autoriteiten bericht over de aanhouding van de opgeëiste persoon op 8 augustus 2003 in het Verenigd Koninkrijk en de mededeling dat het uitleveringsverzoek met de vereiste documenten uiterlijk op 17 september 2003 door de Britse autoriteiten moesten zijn ontvangen. De volgende dag werd door een medewerker van het Bureau Internationale Rechtshulp in Strafzaken contact opgenomen met het parket in Dordrecht, dat berichtte over de hiervoor beschreven stand van zaken tot aan dat moment. Het bericht van het College van procureurs-generaal meldt mij, zoals hiervoor beschreven, dat de bevoegde Britse autoriteiten eerst wilden beschikken over het uitleveringsverzoek alvorens de verdachte te vragen of hij bezwaar maakte tegen zijn onmiddellijke uitlevering. Dienaangaande merk ik op dat dit in strijd is met voornoemd Verdrag betreffende de verkorte procedure tot uitlevering tussen de Lid-Staten van de Europese Unie. Volgens dit verdrag wordt een voor uitlevering gezochte persoon wanneer hij wordt aangehouden op het grondgebied van een andere Lid-Staat in kennis gesteld van het verzoek dat te zijnen aanzien is gedaan en van de mogelijkheid die hem wordt geboden in te stemmen met zijn overlevering aan de verzoekende Staat volgens de verkorte procedure. Wanneer zodanige persoon daarmee instemt, kan toezending van het formele uitleveringsverzoek en uitleveringsbescheiden achterwege blijven. Ik zal dit dan ook uitdrukkelijk onder de aandacht brengen van de Britse autoriteiten. Volgens het toepasselijke Europees Uitleveringsverdrag dient een uitleveringsverzoek schriftelijk en langs diplomatieke weg te worden aangeboden. Ingevolge de Britse verklaring bij het verdrag dienen de uitleveringsstukken gelegaliseerd en verzegeld te zijn. Bepalingen uit het Tweede Aanvullend Protocol bij dit verdrag over rechtstreekse toezending van de uitleveringsstukken heeft het Verenigd Koninkrijk niet geaccepteerd. Nadat het uitleveringsverzoek met de vereiste documenten van het parket Dordrecht op 11 september 2003 op mijn departement werd ontvangen, werd het op 12 september 2003 aan het ministerie van Buitenlandse Zaken aangeboden, met het verzoek er zorg voor te dragen dat het verzoek uiterlijk 17 september 2003 langs diplomatieke weg aan de Britse autoriteiten zou worden aangeboden. Dit is niet haalbaar gebleken. De verdachte werd in de ochtend van 17 september 2003 door de Engelse rechter vrijgelaten, omdat de uitleveringsstukken op dat moment (nog) niet waren ontvangen. Naar aanleiding van het voorliggende geval heb ik overigens contact opgenomen met mijn ambtgenoot van Buitenlandse Zaken en met het college van procureurs-generaal, teneinde te bezien hoe deze gang van zaken in de toekomst het beste kan worden vermeden. </antwoord>
      <antwoord nummer="3 en 4">In de verschillende uitleveringsverdragen zijn met het oog op de rechtsbescherming van personen, termijnen gesteld waarbinnen een uitleveringsverzoek dient te zijn ontvangen nadat iemand met het oog op zijn uitlevering is aangehouden en gedetineerd. Hieraan moet in beginsel niet worden getornd. In het onderhavige geval is het Europees Uitleveringsverdrag van toepassing. Dit verdrag bepaalt dat de voorlopige aanhouding kan worden beëindigd als de aangezochte Partij niet binnen een termijn van 18 dagen na het begin van aanhouding het uitleveringsverzoek en de vereiste uitleveringsbescheiden ontvangen heeft. Volgens dit verdrag mag de voorlopige aanhouding in geen geval langer duren dan 40 dagen. De termijn van 18 tot 40 dagen wordt door de nationale wetgeving van de verdragspartijen ingevuld. Het Verenigd Koninkrijk hanteert een termijn van 18 dagen. Deze termijn kan tot 40 dagen worden verlengd, wat in casu was gebeurd. Zodra iemand die internationaal gesignaleerd staat met het oog op zijn uitlevering in een land dat partij is bij een uitleveringsverdrag is aangehouden, wordt het betreffende parket van het openbaar ministerie hierover via Interpol bericht. Tevens is daarbij vermeld wanneer de uitleveringsstukken door de autoriteiten van het betreffende land dienen te zijn ontvangen. Ook BIRS wordt hierover ingelicht. Dit bureau houdt de termijnen in de gaten en rappelleert zonodig het betreffende Nederlandse parket, dan wel wanneer iemand in Nederland met het oog op uitlevering aan een ander land is aangehouden, de betreffende buitenlandse autoriteit. Over het algemeen worden de uitleveringsstukken tijdig door de betreffende autoriteiten ontvangen. Slechts in uitzonderlijke gevallen wordt de gestelde termijn niet gehaald. Het gaat daarbij om incidenten en in het algemeen om gevallen waar het toepasselijke uitleveringsverdrag verzending via diplomatieke weg vereist, zoals in het onderhavige geval. Wanneer uitleveringsstukken te laat in het land van aanhouding zijn ontvangen, leidt dit tot vrijlating van de opgeëiste persoon. Met ingang van 1 januari 2004 zal het Europees Aanhoudingsbevel (EAB) de thans bestaande uitleveringsverdragen tussen de landen van de Europese Unie vervangen. Een EAB zal binnen de EU rechtstreeks van justitiële autoriteit tot justitiële autoriteit worden verzonden en dus niet meer langs diplomatieke weg. Vertraging om deze reden zal dan in ieder geval binnen de EU niet meer voorkomen. </antwoord>
      <noten afkomstig="antwoord"/>
   </antwoorden>
</kvr>
