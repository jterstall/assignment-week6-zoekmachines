<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="5">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van het lid Kant (SP) aan de minister van Financiën over opties en winstcijfers. (Ingezonden 6 maart 2003); Antwoord</item>
         <item attribuut="Bestand">19Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR17482
</item>
         <item attribuut="Inhoud">Vragen naar aanleiding van het artikel 'Opties leiden tot sturen winstcijfers' (NRC Handelsblad, 4 maart 2003).</item>
         <item attribuut="Rubriek">Bedrijfsleven en industrie (Ondernemingen) Geld- en kapitaalmarkt (Beleggingen) Inkomen en rechtspositie (Inkomens)</item>
         <item attribuut="Trefwoorden">Beleggingen Inkomens Ondernemingen Opties</item>
         <item attribuut="Vindplaats">Kamervragen met antwoord 2002-2003, nr. 1024, Tweede Kamer</item>
         <item attribuut="Vraagnr_bij_indiening">2020308360</item>
         <item attribuut="Afkomstig_van">Financiën (FIN)</item>
         <item attribuut="Indiener">
            <persoon partij="SP">Kant</persoon>
         </item>
         <item attribuut="Datum_reaktie">2003-03-28</item>
         <item attribuut="Datum_indiening">2003-03-06</item>
         <item attribuut="Document-id">KVR17482</item>
         <item attribuut="Omvang">3 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 2002–2003" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="2139" allpagenumbers="2139 2140 2141" vetnummer="2020308360" code="" lopendefooter="Tweede Kamer, vergaderjaar 2002–2003, Aanhangsel" filenaam="KVR17482" issn-nummer="ISSN 0921 - 7398" uitgever="Sdu Uitgevers ’s-Gravenhage 2003"/>
      <vraagdata vraagnummer="1024" onderwerp="" indiendatum="2003-03-6">
         <vrager partij="SP" oorsprong="parlement">Kant</vrager>
         <vraagt-aan>de minister van Financiën</vraagt-aan>
      </vraagdata>
      <antwoorddata antwoorddatum="2003-03-28">
         <antwoorder functie="minister" ministerie="Financiën">Hoogervorst</antwoorder>
         <mede-antwoorder>de minister van Economische Zaken</mede-antwoorder>
      </antwoorddata>
   </meta>
   <vragen aantal="5">
      <vraag nummer="1" voetnoot="1">Heeft u kennisgenomen van het artikel «Opties leiden tot sturen winstcijfers»? <voetnoot nummer="1"/>
      </vraag>
      <vraag nummer="2">Onderschrijft u de conclusie dat opties snel weer verkocht worden in plaats van dat ze tot een langetermijnbetrokkenheid bij de onderneming leiden? </vraag>
      <vraag nummer="3">Onderschrijft u de constatering dat er een samenhang is tussen winststuring in het ene jaar en uitoefening van opties in het volgende jaar? Is dat niet een vorm van diefstal van de onderneming? </vraag>
      <vraag nummer="4">Deelt u de mening dat opties een ongezonde stimulans aan het management geven om de winstcijfers te sturen? Zo ja, bent u bereid dit te verbieden? </vraag>
      <vraag nummer="5">Vindt u, na alle discussie aan het eind van de jaren negentig over de verrijking aan de top, dat de overheid heeft gefaald op te treden tegen machtsmisbruik en diefstal in het bedrijfsleven? </vraag>
      <noten afkomstig="vraag">
         <noot nummer="1" datum="2003-03-4" bron="NRC Handelsblad">NRC Handelsblad, 4 maart 2003</noot>
      </noten>
   </vragen>
   <antwoorden aantal="5">
      <antwoord nummer="1">Ja. </antwoord>
      <antwoord nummer="2">Uit het onderzoek «Wat bepaalt de uitoefening van opties?; Personeelsopties bij IPO’s» (gepubliceerd in Bedrijfskunde, 2003, nr. 1, pp. 32–41) van onderzoeker Van der Goot blijkt dat aan het einde van het tweede boekjaar na het moment waarop een vennootschap haar aandelen voor het eerst op een beurs noteert 86% van de bij eerste beursnotering uitstaande opties waren uitgeoefend. Dit is een hoog percentage. Het was voor de onderzoeker overigens niet mogelijk vast te stellen hoeveel opties werden toegekend aan de categorieën «bestuurders» en «overig personeel» afzonderlijk, zodat niet met zekerheid is vast te stellen dat het met name bestuurders zijn die de hen toegekende opties snel uitoefenen. Bovendien heeft het onderzoek betrekking op de periode 1985–1998. Het beeld van na 1998 zou anders kunnen zijn, op grond van onder meer de volgende redenen. In 1999 hebben de Vereniging VNO-NCW en het Nederlands Centrum van Directeuren en Commissarissen (NCD) een aantal aanbevelingen gepubliceerd over optieregelingen. Eén van de aanbevelingen is dat het uitoefenen van opties c.q. het verkopen van de uit optie-uitoefening verkregen aandelen of certificaten van aandelen pas vanaf tenminste drie jaar na het moment van toekenning mag plaatsvinden. Uit het rapport «Monitoring aanbevelingen opties voor bestuurders» (2001) van adviesbureau Towers Perrin blijkt dat deze aanbeveling redelijk wordt opgevolgd: 58% van de ondernemingen die in het jaar 2000 in de AEX-index waren opgenomen had een wacht- of blokkeringsperiode van tenminste drie jaar. Deze aanbeveling wordt fiscaal ondersteund door de introductie in 1998 van een aanvullende heffing indien de opties binnen drie jaar na toekenning worden uitgeoefend. Door deze aanvullende heffing wordt bereikt, dat het totale voordeel dat door de werknemer wordt genoten, progressief in de heffing wordt betrokken. </antwoord>
      <antwoord nummer="3">In mijn «Fortis-lezing» over boekhoudschandalen en corporate governance van 14 november 2002 (gepubliceerd op www.minfin.nl) heb ik aangegeven dat er bij bestuurders een neiging kan bestaan de winstverwachtingen van de onderneming te sturen teneinde zoveel mogelijk te profiteren van de opties. Een mooi stabiel, voorspelbaar winstpatroon, waarbij telkenmale wordt voldaan aan de marktverwachtingen, kan een gestaag stijgende beurskoers opleveren. In het hiervoor aangehaalde onderzoek van Van der Goot wordt geen onderscheid gemaakt tussen uitoefening van opties door bestuurders en uitoefening van opties door het overig personeel. Hierdoor is niet met zekerheid vast te stellen of er een verband bestaat tussen de uitoefening van opties door de opstellers van de jaarrekening – de bestuurders – en winststuring. Opgemerkt dient te worden dat de hoogte van de winst mede afhangt van de boekhoudkundige keuzen die door het bestuur van ondernemingen worden gemaakt. Vanuit bedrijfseconomisch perspectief zullen er altijd keuzen nodig blijven om tot een correcte bepaling en presentatie van vermogen en resultaat te komen. Het kan hierbij gaan om een eerste waardering zoals bij de economische levensduur van activa of bijvoorbeeld de verwerkingsmethode van bepaalde transacties. Bij de financiële verslaggeving gaat het dus onder meer om een beoordeling of waardering van feiten of toekomstverwachtingen. Subjectieve aspecten zullen altijd een rol blijven spelen. Winststuring die als oogmerk heeft de waarde van optierechten te verhogen, acht ik echter niet gerechtvaardigd en kan tot benadeling van de aandeelhouders leiden. </antwoord>
      <antwoord nummer="4">Personeelsopties worden toegekend om bestuurders en overig personeel te motiveren, te honoreren en te binden. De toekenning van opties kan er zeer wel aan bijdragen de marktwaarde van de onderneming te vergroten. Daartegenover staat het risico dat optiebezitters hun kortetermijnbelangen laten prevaleren zonder zich te verdiepen in de vraag naar de langetermijneffecten voor de onderneming. Deze doen afbreuk aan de algemene doelstelling van ondernemingen om waarde te creëren. Het saldo is bepalend voor het bedrijfseconomische oordeel over optieregelingen. De extreme oplossing van de vragensteller om de toekenning van opties te verbieden gaat mij te ver, omdat ten principale deze keuze bij de organen van de onderneming ligt en dan ook de aansporing tot waardecreatie bij bestuurders en overig personeel wordt weggenomen. Ik prefereer een grotere mate van transparantie, verantwoording en monitoring betreffende optieregelingen boven een verbod op de toekenning van opties. De hoge mate van transparantie over optieregelingen is inmiddels wettelijk afgedwongen door middel van de op 1 september 2002 in werking getreden Wet betreffende de openbaarmaking van de bezoldiging en het aandelenbezit van bestuurders en commissarissen (Stb. 225). Men zie artikel 2:383d BW. De verwerking van de kosten van optieregelingen in de jaarrekening van beursgenoteerde ondernemingen zal bijdragen aan een betere verantwoording van optieregelingen. De International Accounting Standards Board (IASB) heeft recentelijk een ontwerpstandaard hieromtrent gepubliceerd. Het is de verwachting dat deze standaard aan het eind van dit jaar definitief wordt vastgesteld. Zoals bekend zijn alle Europese beursgenoteerde ondernemingen vanaf 1 januari 2005 verplicht om hun jaarrekening op te stellen aan de hand van de International Accounting Standards (IAS) van de IASB (verordening (EG) nr. 1606/2002 van 19 juli 2002 betreffende de toepassing van internationale standaarden voor jaarrekeningen). Onder de voorwaarde dat de standaard over de kosten van optieregelingen wordt goedgekeurd door de Europese Unie, zullen de beursgenoteerde ondernemingen vanaf 2005 verplicht worden gesteld de kosten van optieregelingen te verwerken in hun jaarrekeningen. Ten slotte heb ik aan de Tweede Kamer reeds gemeld dat het kabinet een wetsvoorstel in voorbereiding heeft betreffende de goedkeuring van optieregelingen voor bestuurders en commissarissen door de algemene vergadering van aandeelhouders (Handelingen II, 20 november 2002, 23-1565 – 23-1606). Het ligt op de weg van een volgend kabinet om te besluiten over indiening van een dergelijk wetsvoorstel bij de Tweede Kamer. </antwoord>
      <antwoord nummer="5">Ik ben het niet eens met de bewering dat de overheid heeft gefaald op te treden tegen machtsmisbruik en diefstal van het bedrijfsleven. Voorzover deze bewering in verband wordt gebracht met optieregelingen, heeft de overheid een aantal maatregelen getroffen en heeft zij nog een aantal in petto. Ten eerste is in 1998 een nieuw regime terzake van de fiscale behandeling van opties in werking getreden. Dit nieuwe regime heeft tot een meer consistente heffing over de verschillende inkomenscomponenten uit hoofde van arbeid geleid, waardoor de fiscale bevoordeling van inkomsten uit opties ten opzichte van deze andere inkomenscomponenten is weggenomen. Daarnaast wordt de toekenning van onvoorwaardelijke opties met een uitoefenprijs beneden de dan geldende beurskoers van de onderliggende aandelen ontmoedigd door middel van een up-front belastingheffing. De intrinsieke waarde van de opties (verschil tussen beurskoers en uitoefenprijs) moet namelijk direct bij het belastbaar loon worden opgeteld. Indien het om een voorwaardelijke toekenning van opties gaat (bijvoorbeeld afhankelijk van prestatiecriteria of het in dienst blijven), zal belasting over deze intrinsieke waarde bij toekenning verschuldigd zijn op het moment van onvoorwaardelijk worden van de opties. Met ingang van 2001 is daarenboven een keuzeregime geïntroduceerd. Zowel voor voorwaardelijke als voor onvoorwaardelijke opties kan gekozen worden voor ofwel heffing over de verwachtingswaarde van het aandelenoptierecht aanstonds, ofwel heffing over het feitelijk voordeel op het moment van realisatie. Ten tweede is de transparantie omtrent de bezoldiging en het aandelenbezit van bestuurders en commissarissen vergroot, zoals hiervoor al is aangegeven. Door middel van de nieuwe artikelen 2:383b, c, d en e BW kunnen belanghebbenden, zoals aandeelhouders en werknemers, kennis nemen van de omvang van de bezoldiging van en het aantal toegekende opties per individuele bestuurder en commissaris. Bestuur en raad van commissarissen kunnen aan de hand van artikel 2:391 BW tijdens de algemene vergadering van aandeelhouders ter verantwoording worden geroepen over het gevoerde bezoldigings- en optiebeleid. Naar verwachting zal deze wet, die zich richt op meer transparantie en de daaruit voortvloeiende toenemende mate van verantwoording over het toezicht van de raden van commissarissen, het besluitvormingsproces binnen de onderneming over onder andere de hoogte van de bezoldiging en het aantal toe te kennen opties en de daarbij behorende verantwoording versterken. De mate van verantwoording wordt nog verder vergroot door een in voorbereiding zijnd wetsvoorstel betreffende de goedkeuring van optieregelingen voor bestuurders door de algemene vergadering van aandeelhouders. Mocht het handelen en de daarover afgelegde verantwoording tekortkomingen vertonen, dan kan de algemene vergadering van aandeelhouders in het uiterste geval de raad van commissarissen ontslaan. Het wetsvoorstel betreffende de aanpassing van de structuurregeling (kamerstuk, 28 179, nrs. 1–6) beoogt dat dit ook bij structuurvennootschappen mogelijk wordt. </antwoord>
      <noten afkomstig="antwoord"/>
   </antwoorden>
</kvr>
