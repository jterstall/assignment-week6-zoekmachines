<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van het lid Rehwinkel (PvdA) aan de minister van Binnenlandse Zaken en Koninkrijksrelaties over de handtekening en de Paspoortuitvoeringsregeling. (Ingezonden 5 november 2002); Antwoord</item>
         <item attribuut="Bestand">22Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR16740
</item>
         <item attribuut="Inhoud">Vragen over de problemen die voortvloeien uit de kennelijke onleesbaarheid van de handtekening op Nederlandse identiteitskaarten.</item>
         <item attribuut="Rubriek">Criminaliteit en openbare orde (Persoonsregistratie en identificatie)</item>
         <item attribuut="Trefwoorden">Paspoorten</item>
         <item attribuut="Vindplaats">Kamervragen met antwoord 2002-2003, nr. 400, Tweede Kamer</item>
         <item attribuut="Vraagnr_bij_indiening">2020302690</item>
         <item attribuut="Afkomstig_van">Binnenlandse Zaken en Koninkrijksrelaties (BZK)</item>
         <item attribuut="Indiener">
            <persoon partij="PvdA">Rehwinkel</persoon>
         </item>
         <item attribuut="Datum_reaktie">2002-11-26</item>
         <item attribuut="Datum_indiening">2002-11-05</item>
         <item attribuut="Document-id">KVR16740</item>
         <item attribuut="Omvang">4 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 2002–2003" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="837" allpagenumbers="837 838 839 840" vetnummer="2020302690" code="" lopendefooter="Tweede Kamer, vergaderjaar 2002–2003, Aanhangsel" filenaam="KVR16740" issn-nummer="ISSN 0921 - 7398" uitgever="Sdu Uitgevers ’s-Gravenhage 2002"/>
      <vraagdata vraagnummer="400" onderwerp="" indiendatum="2002-11-5">
         <vrager partij="PvdA" oorsprong="parlement">Rehwinkel</vrager>
         <vraagt-aan>de minister van Binnenlandse Zaken en Koninkrijksrelaties</vraagt-aan>
      </vraagdata>
      <antwoorddata antwoorddatum="2002-11-26">
         <antwoorder functie="minister" ministerie="Binnenlandse Zaken en Koninkrijksrelaties">Remkes</antwoorder>
         <mede-antwoorder/>
      </antwoorddata>
   </meta>
   <vragen aantal="10">
      <vraag nummer="1">Bent u bekend met artikel 38 derde lid van de Paspoortuitvoeringsregeling Nederland 2001, waarin staat dat op het aanvraagformulier voor een reisdocument op de bestemde plaats een duidelijk leesbare handtekening moet worden geplaatst van de aanvrager dan wel van de persoon ten behoeve van wie de aanvraag van het reisdocument wordt gedaan? </vraag>
      <vraag nummer="2">Houdt dit naar uw oordeel ook in dat op het reisdocument zèlf de handtekening duidelijk leesbaar moet zijn? </vraag>
      <vraag nummer="3">Zo nee, hoe verhoudt dit standpunt zich tot artikel 3 derde lid van de Paspoortwet: «Elk reisdocument is voorzien van de foto en de handtekening van de houder (...)»? </vraag>
      <vraag nummer="4" voetnoot="1">Is het waar dat op Nederlandse identiteitskaarten de handtekening heel vaak onleesbaar is en er zelfs (uitgereikte) identiteitskaarten retour komen, omdat helemaal niets van de handtekening te zien zou zijn? <voetnoot nummer="1"/>
      </vraag>
      <vraag nummer="5">Zo ja, hoe beoordeelt u deze situatie? </vraag>
      <vraag nummer="6">Wat vindt u van de volgende passage in een brief van de plv. directeur van de Dienst Burgerzaken van de gemeente Den Haag (namens de burgemeester): «De vraag is (...) in hoeverre de op de identiteitskaart «leesbare» handtekening gebruikt kan worden voor verificatie van een handtekening.»? </vraag>
      <vraag nummer="7">Hoe oordeelt u over de opvatting van een medewerker van Enschedé/SDU, dat bij een ontbrekende of onleesbare handtekening op de identiteitskaart deze ongeldig zou zijn? </vraag>
      <vraag nummer="8">Wat is uw mening over de mededeling van een medewerker van het Agentschap Basisadministratie Persoonsgegevens en Reisdocumenten van uw ministerie, dat het probleem van onleesbare handtekeningen op identiteitskaarten bij het ministerie bekend is en dat de wet niet duidelijk zou zijn over de gevolgen daarvan? </vraag>
      <vraag nummer="9">Hoe oordeelt u over de opvatting van een andere medewerker van het agentschap BPR: «Nou, het kàn zijn dat-ie niet geaccepteerd wordt als legitimatiebewijs. (...) Als reispapier is het natuurlijk weer wat anders, is het een ander verhaal.»? </vraag>
      <vraag nummer="10">Ziet u aanleiding om wegens ontbrekende en onleesbare handtekeningen op Nederlandse identiteitskaarten maatregelen te treffen en zo ja, waaruit zullen deze bestaan? </vraag>
      <noten afkomstig="vraag">
         <noot nummer="1">Aldus een mededeling die door het plaatsvervangend hoofd van het stadsdeelkantoor Centrum van de Dienst Burgerzaken in de gemeente Den Haag zou zijn gedaan</noot>
      </noten>
   </vragen>
   <antwoorden aantal="9">
      <antwoord nummer="1">Ja. </antwoord>
      <antwoord nummer="2">Ja. De gehele procedure met betrekking tot de aanvraag, vervaardiging en uitreiking van de Nederlandse reisdocumenten is daarop ingericht. Bij de procedure zijn de burger, de autoriteiten die de aanvraag in behandeling nemen en het reisdocument uitreiken, alsmede de leverancier van het reisdocument (Enschedé/SDU) betrokken. In de Paspoortuitvoeringsregeling Nederland (PUN) zijn de nodige voorschriften opgenomen, die moeten waarborgen dat het «productieproces» van het reisdocument vlekkeloos verloopt. Het proces begint bij de burger, die bij het indienen van de aanvraag een duidelijk leesbare handtekening moet zetten. De ambtenaar die de aanvraag in ontvangst neemt dient gebruik te maken van het voorgeschreven standaardaanvraagformulier, dat ongebruikt en in goede staat moet zijn (d.w.z. geen vlekken of andere onzuiverheden mag bevatten die het latere scanproces van het formulier nadelig zouden kunnen beïnvloeden). Vervolgens ziet hij, ingevolge het in vraag 1 reeds genoemde artikel 38, derde lid, PUN, erop toe dat in het aanvraagformulier op de bestemde plaats de duidelijk leesbare handtekening wordt geplaatst. In verband met de leesbaarheid van de handtekening zijn bij de invoering van de nieuwe generatie reisdocumenten door de leverancier (Enschedé/SDU) speciale paspoortpennen verstrekt en zijn de ambtenaren geïnstrueerd om van deze pen, dan wel van een pen met inkt van dezelfde kwaliteit, gebruik te maken. Voorts dient de ambtenaar de burger te vragen om bij het zetten van de handtekening de beschikbare ruimte op het standaardaanvraagformulier zoveel mogelijk te benutten, teneinde het beste scanresultaat te bereiken. Het aanvraagformulier wordt vervolgens met gebruikmaking van de daartoe bestemde apparatuur gescand, zodat onder andere de handtekening van de aanvrager wordt gedigitaliseerd en met andere aanvraaggegevens wordt samengevoegd in een digitaal aanvraagbestand (artikel 41 PUN). Bij het scannen dient de ambtenaar de daarvoor bestemde apparatuur te gebruiken overeenkomstig het bepaalde in de PUN en met inachtneming van de bijgeleverde gebruikershandleiding (artikel 87, eerste lid, PUN). In die handleiding is beschreven hoe het scannen moet plaatsvinden en op welke wijze kan worden bepaald of het scanresultaat goed is. Daarbij zijn tevens de mogelijkheden uiteengezet om, in een beperkt aantal situaties, het scanresultaat handmatig te bewerken, zodat alsnog een digitaal opgeslagen versie van de handtekening wordt verkregen die aan de gestelde normen voldoet. Wordt evenwel, ook na deze handmatige bewerking, niet aan de normen voldaan, dan dient de desbetreffende ambtenaar het scanresultaat af te keuren en de burger een nieuw formulier met een nieuwe handtekening te laten invullen. Alvorens het digitale aanvraagbestand naar Enschedé/SDU wordt verzonden, controleert de ambtenaar dit nog eens op volledigheid en autoriseert pas daarna het verzenden daarvan (artikel 42, eerste lid, PUN). Enschedé/SDU vervaardigt aan de hand van de binnengekomen digitale aanvraagbestanden de reisdocumenten. Dat gebeurt volledig geautomatiseerd met gebruikmaking van zeer geavanceerde apparatuur, die elke werkdag voor aanvang van de productie opnieuw wordt gecalibreerd door de eerste geproduceerde reisdocumenten van die dag te vergelijken met zogenaamde normdocumenten. De apparatuur zorgt er onder andere voor dat de digitaal aangeleverde handtekening, op geautomatiseerde wijze, wordt verkleind dan wel vergroot, zodat qua leesbaarheid een optimaal resultaat wordt verkregen op het reisdocument. Omdat het hierbij gaat om zeer nauwkeurige apparatuur, die uitsluitend reageert op het digitaal aangeleverde scanresultaat, is het van cruciaal belang dat de autoriteit die de aanvraag in ontvangst heeft genomen er zorg voor draagt dat de kwaliteit daarvan voldoet aan de daarvoor gestelde normen. Is dat niet het geval, dan kan een handtekening in kleiner formaat of met minder contrastwerking ontstaan. De verantwoordelijkheid op dit vlak is in het nieuwe paspoortsysteem dan ook doelbewust neergelegd bij de autoriteiten die de aanvraag in behandeling nemen. Ik ben overigens voornemens te onderzoeken in hoeverre ook de kwaliteitscontrole van de producent een rol kan spelen in het uitgifteproces. De bovenbedoelde autoriteiten reiken het aangevraagde reisdocument, na vervaardiging, aan de burger uit. Ook op dit onderdeel bevat de paspoortuitvoeringsregeling de nodige controlevoorschriften. Zo dient de ambtenaar die de vervaardigde reisdocumenten in ontvangst neemt zich ervan te vergewissen of zij op de juiste wijze zijn geproduceerd en gepersonaliseerd (artikel 45, tweede lid, PUN). In het geval van een slecht leesbare handtekening zal hij niet tot uitreiking mogen overgaan. Dit vloeit voort uit artikel 54, eerste lid, onder e van de Paspoortwet. De ambtenaar dient dan in het reisdocumentenstation, waarin het digitale aanvraagbestand is opgeslagen, na te gaan wat er aan de hand is. In voorkomende gevallen zal hij de burger moeten oproepen om opnieuw een aanvraag in te dienen. Uit het voorgaande volgt dat, indien alle bij het «productieproces» betrokken actoren conform de regelgeving handelen, er voldoende waarborgen zijn dat een door de burger bij de aanvraag gezette handtekening op een duidelijk leesbare wijze in het reisdocument wordt opgenomen. </antwoord>
      <antwoord nummer="3">Zie het antwoord op vraag 2. </antwoord>
      <antwoord nummer="4 en 5">Het is mij bekend dat er sprake is van de vervaardiging van identiteitskaarten, waarop de handtekening niet of niet goed leesbaar is. De gegevens waarover ik beschik, geven echter geen aanleiding om te veronderstellen dat hier sprake zou zijn van een groot probleem. Sedert de invoering van de nieuwe generatie reisdocumenten op 1 oktober 2001 zijn bij de info-desk van het agentschap Basisadministratie Persoonsgegevens en Reisdocumenten (BPR) 13 vragen over de leesbaarheid van de handtekening binnengekomen. Blijkens informatie van de leverancier (Enschedé/SDU) zijn er in dezelfde periode ca. 600 reisdocumenten (paspoorten en identiteitskaarten) teruggezonden door de uitgevende instanties en opnieuw aangevraagd vanwege de kwaliteit van de handtekening. Daarnaast is er een onbekend aantal documenten door de gemeenten zelf vernietigd, nadat een heraanvraag of een nieuwe aanvraag was ingediend. Inmiddels zijn er ruim 3 miljoen reisdocumenten van het nieuwe model uitgegeven. Zodra de eerste vragen over de leesbaarheid van de handtekening binnenkwamen zijn door het agentschap BPR maatregelen genomen. Zo zijn de paspoortuitgevende instanties reeds eind oktober 2001 in een nieuwsbrief gewezen op het belang van het gebruik van goede pennen voor het zetten van de handtekening. Naar aanleiding van vragen van burgers bij de info-desk heeft het agentschap BPR contact opgenomen met de desbetreffende gemeenten. Deze gemeenten is onder de aandacht gebracht dat zij een document met een onduidelijke handtekening niet mogen uitreiken, maar voor een nieuwe aanvraag met een betere scan van de handtekening dienen te zorgen. Ook is daarbij nogmaals aangedrongen op het gebruik van de juiste pennen, waarvan de inkt voldoende zwarting geeft. </antwoord>
      <antwoord nummer="6">Het is hier van belang om onderscheid te maken tussen het gebruik van de Nederlandse identiteitskaart als reis- en identiteitsdocument enerzijds en als document voor verificatie van handtekeningen anderzijds. Voor wat betreft de functie van reis- en identiteitsdocument hebben mij, noch vanuit het buitenland, noch vanuit het binnenland van officiële instanties berichten bereikt dat de leesbaarheid van de handtekening een probleem zou zijn voor de acceptatie van de nieuwe generatie reisdocumenten. Dit is in de eerste plaats te verklaren uit het feit dat deze documenten internationaal als reisdocument zijn aangemeld en door de buitenlandse autoriteiten zijn geaccepteerd, omdat zij voldoen aan de vigerende internationale normen voor de erkenning van reisdocumenten. In dat verband kan worden opgemerkt dat bij gebruik van deze documenten voor grensoverschrijding en voor identificatiedoeleinden, de handtekening geen prominente rol speelt. De handtekening is, naast de personalia en de foto, immers slechts één van de kenmerken aan de hand waarvan de identiteit van de houder wordt vastgesteld. Het gaat er bij grensoverschrijding en identiteitsvaststelling alleen maar om, dat de nodige zekerheid wordt verkregen dat houder en document bij elkaar horen. Het belang van een goed leesbare handtekening op een reisdocument is vanzelfsprekend veel groter, indien deze gebruikt wordt voor het verifiëren van een door de betrokken burger gezette handtekening. Verificatie van handtekeningen kan worden gevraagd bij het aangaan van transacties, het innen van geldcheques etc. Zonder uit het oog te willen verliezen dat Nederlandse reisdocumenten in de praktijk voor dergelijke verificaties worden gebruikt, hecht ik er aan vast te stellen dat deze documenten daar niet in de eerste plaats voor bedoeld zijn. Er zijn andere mogelijkheden (legalisaties van handtekeningen, notariële verklaringen) om in de praktijk aan die behoefte te voldoen. Bij de ontwikkeling van de nieuwe generatie reisdocumenten heeft het gebruik van de handtekening als verificatie-instrument dan ook niet op de voorgrond gestaan. Dit neemt niet weg dat in de afgelopen zomer door het agentschap BPR van mijn ministerie aan Enschedé/SDU is verzocht om na te gaan in hoeverre de beschikbare ruimte voor de handtekening op de Nederlandse identiteitskaart zou kunnen worden vergroot. In reactie daarop heeft Enschedé/SDU op 2 september jl. een zogenaamd wijzigingsvoorstel op het model van de Nederlandse identiteitskaart ingediend, dat uitgaat van een vergrote handtekening binnen de beschikbare ruimte. Indien de handtekening substantieel vergroot dient te worden, moet deze verplaatst worden op het document naar een plek waar meer ruimte is. In overleg met Enschedé/SDU wordt een en ander momenteel onderzocht, waarbij technologische, organisatorische en financiële consequenties worden betrokken. Hangende de uitkomsten van dit onderzoek zie ik thans geen reden om het model van de Nederlandse identiteitskaart te wijzigen. Daarbij laat ik meewegen dat mij vanuit instanties die veel met verificatie te maken hebben, zoals banken, notarissen, kamers van koophandel, geen signalen hebben bereikt dat de nieuwe generatie reisdocumenten als zodanig een belemmering zouden vormen voor het verrichten van hun diensten aan burgers. </antwoord>
      <antwoord nummer="7">De vraag of een identiteitskaart bij een ontbrekende of onleesbare handtekening ongeldig is, kan op verschillende manieren worden opgevat. Het gaat hier om een opvatting van een medewerker van een technisch bedrijf, die zich slechts kan uitlaten over de vraag of een identiteitskaart, waarbij de handtekening ontbreekt of onleesbaar is, in technische zin al dan niet deugt. Ik beoordeel diens opvatting over de geldigheid van het document dan ook uitsluitend in die context. Op de juridische geldigheid ga ik hierna in, bij de antwoorden op de vragen 8 en 9. </antwoord>
      <antwoord nummer="8">In de antwoorden op de vragen 4, 5 en 6 is reeds vermeld, dat het probleem van onleesbare handtekeningen op identiteitskaarten bij het ministerie bekend is en ook welke maatregelen er door het agentschap BPR inmiddels zijn getroffen. De mededeling dat de wet niet duidelijk zou zijn over de gevolgen van onleesbare handtekeningen, kan worden verklaard uit het feit dat de Paspoortwet geen regels kan stellen met betrekking tot de acceptatie van Nederlandse reisdocumenten door de autoriteiten en instellingen die deze documenten gebruiken. De Paspoortwet regelt de aanvraag, verstrekking, uitreiking en inhouding van reisdocumenten, niet het gebruik dat daarvan in binnen- en buitenland kan worden gemaakt. Dit betekent dat een document dat ingevolge de Paspoortwet kan worden ingehouden vanwege een onleesbare handtekening, nog steeds als grensoverschrijdingsdocument of identiteitsdocument kan worden geaccepteerd. Deze beoordeling, die gebaseerd is op het vertrouwen dat in het document wordt gesteld, onttrekt zich aan de werking van de Paspoortwet. Het antwoord van de betrokken medewerker van het agentschap BPR is dus correct geweest. </antwoord>
      <antwoord nummer="9">De desbetreffende medewerker heeft gelijk wanneer hij onderscheid maakt in de mate van acceptatie bij het gebruik van het reisdocument als document voor grensoverschrijding dan wel als legitimatiebewijs. In het antwoord op vraag 8 is onder andere uiteengezet dat de acceptatie van een reisdocument door buitenlandse autoriteiten zich aan de invloed van de Nederlandse wetgeving onttrekt. Met betrekking tot de acceptatie van Nederlandse reisdocumenten als binnenlands legitimatiebewijs kunnen daarentegen in de Nederlandse wetgeving wel regels worden gesteld. </antwoord>
      <antwoord nummer="10">In de antwoorden op de vragen 4, 5 en 6 heb ik reeds aangegeven welke maatregelen door mij zijn overwogen en welke inmiddels zijn getroffen. Naar aanleiding van het voorgaande zal ik nogmaals de paspoortuitvoerende instanties op gerichte wijze op de hoogte stellen van de juiste procedures en daarbij het belang van een goede controle op de handtekening benadrukken. Voorts zullen alle instanties opnieuw in het bezit worden gesteld van speciale paspoortpennen. Tenslotte zal ik de ontwikkelingen in het kader van de permanente monitoring van het paspoortsysteem op de voet blijven volgen. </antwoord>
      <noten afkomstig="antwoord"/>
   </antwoorden>
</kvr>
