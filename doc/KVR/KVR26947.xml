<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="6">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van het lid Duyvendak (GroenLinks) aan de minister voor Bestuurlijke Vernieuwing en Koninkrijksrelaties over de registratie voor de Tweede Kamerverkiezingen van Nederlanders in het buitenland. (Ingezonden 2 november 2006); Antwoord</item>
         <item attribuut="Bestand">20Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR26947
</item>
         <item attribuut="Inhoud">Vragen over vereenvoudiging van de procedures voor registratie van kiezers in het buitenland.</item>
         <item attribuut="Rubriek">Staats- en bestuursrecht (Kiesrecht) Staats- en bestuursrecht (Parlement)</item>
         <item attribuut="Trefwoorden">Tweede Kamer Verkiezingen</item>
         <item attribuut="Vindplaats">Kamervragen met antwoord 2006-2007, nr. 485, Tweede Kamer</item>
         <item attribuut="Vraagnr_bij_indiening">2060702460</item>
         <item attribuut="Afkomstig_van">Bestuurlijke Vernieuwing en Koninkrijksrelaties (BVK)</item>
         <item attribuut="Indiener">
            <persoon partij="GroenLinks">Duyvendak</persoon>
         </item>
         <item attribuut="Datum_reaktie">2006-12-18</item>
         <item attribuut="Datum_indiening">2006-11-02</item>
         <item attribuut="Document-id">KVR26947</item>
         <item attribuut="Omvang">3 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 2006–2007" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="1051" allpagenumbers="1051 1052 1053" vetnummer="2060702460" code="0607tkkvr485" lopendefooter="Tweede Kamer, vergaderjaar 2006–2007, Aanhangsel" filenaam="KVR26947" issn-nummer="ISSN 0921 - 7398" uitgever="Sdu Uitgevers ’s-Gravenhage 2007"/>
      <vraagdata vraagnummer="485" onderwerp="" indiendatum="2006-11-2">
         <vrager partij="GroenLinks" oorsprong="parlement">Duyvendak</vrager>
         <vraagt-aan>de minister voor Bestuurlijke Vernieuwing en Koninkrijksrelaties</vraagt-aan>
      </vraagdata>
      <antwoorddata antwoorddatum="2006-12-18">
         <antwoorder functie="minister" ministerie="Bestuurlijke Vernieuwing en Koninkrijksrelaties">Nicolaï</antwoorder>
         <mede-antwoorder/>
      </antwoorddata>
   </meta>
   <vragen aantal="6">
      <vraag nummer="1">Hoeveel procent van de in het buitenland wonende Nederlanders heeft zich geregistreerd als kiezer voor de komende Tweede Kamerverkiezingen? </vraag>
      <vraag nummer="2">Kunt u aangeven welke inspanningen u zich heeft getroost om Nederlanders in het buitenland erop te wijzen dat, als ze gebruik wilden maken van hun actieve stemrecht, zij zich vóór 25 oktober jl. hadden moeten registreren? Vindt u dat deze inspanningen voldoende zijn geweest? </vraag>
      <vraag nummer="3">Deelt u de mening dat de door de Kiesraad gegeven mogelijkheden om in het buitenland te stemmen, waarvoor registratie verplicht is, onvoldoende zijn, nu met de beschikbare technologie een veel eenvoudiger procedure mogelijk zou moeten zijn? </vraag>
      <vraag nummer="4">Hoeveel klachten over deze procedures zijn er inmiddels bij u binnengekomen? </vraag>
      <vraag nummer="5">Bent u bereid om, in afwijking van het huidige systeem, het voor Nederlanders in het buitenland, die zich beklagen over deze procedure, alsnog mogelijk te maken om als stemmer deel te nemen aan de komende Tweede Kamerverkiezingen? Zo neen, waarom niet? </vraag>
      <vraag nummer="6">Bent u bereid om voor de volgende verkiezingen de procedures dusdanig te vereenvoudigen, dat Nederlanders in het buitenland eenvoudig hun actieve kiesrecht kunnen uitoefenen? </vraag>
      <noten afkomstig="vraag"/>
   </vragen>
   <antwoorden aantal="6">
      <antwoord nummer="1">Hoeveel kiesgerechtigde Nederlanders zich in het buitenland bevinden is mij niet bekend. Er bestaat geen register met actuele adresgegevens van alle Nederlanders die in het buitenland verblijven. Nederlandse kiesgerechtigden die vanuit het buitenland willen stemmen dienen zich als kiezer in het buitenland te laten registreren. De registratieverzoeken dienen gestuurd te worden naar de consulaten in het desbetreffende land of, als er geen diplomatieke betrekkingen worden onderhouden, direct naar de gemeente Den Haag. De consulaten sturen de registratieverzoeken door naar de gemeente Den Haag die een (semi-permanente) registratie bijhoudt. Kiezers die eenmaal geregistreerd zijn, krijgen bij de volgende verkiezingen automatisch het aanvraagformulier van de gemeente Den Haag toegestuurd. Registreren zij zich dan niet, dan worden zij weer uit het register verwijderd. Op 1 november 2006 bevatte het semi-permanent register 53.968 kiezers. 34.305 daarvan hebben stembescheiden aangevraagd en toegestuurd gekregen. Daarvan hebben 21.593 kiezers aangegeven per internet te willen stemmen, 10.003 per brief, 2.020 per kiezerspas en 689 bij volmacht. </antwoord>
      <antwoord nummer="2">Dit jaar is een actieve campagne gevoerd met als doel om de kiezer attent te maken op de mogelijkheid om vanuit het buitenland te stemmen en om de kiezer erop te wijzen dat hij zich tijdig dient te registreren. De registratietermijn is afhankelijk van de situatie: indien de kiezer zijn werkelijke woonplaats in het buitenland heeft is dat 40 dagen voor de dag van stemming (10 oktober, art D3 Kieswet), indien de kiezer in Nederland woont maar op de dag van stemming voor werk of beroep in het buitenland verblijft is dat 28 dagen voor de dag van stemming (25 oktober, art M3 Kieswet). In de campagne zijn meerdere middelen gebruikt: – Sinds 17 juli 2006 is er een voorlichtingswebsite www.kiezenuithetbuitenland.nl – Op vele websites (waaronder van BZK, Buitenlandse Zaken, alle ambassade websites, gemeentelijke websites, de website van de Tweede Kamer en websites als www.wereldexpat.nl, www.overheid.nl, www.postbus51.nl, www.regering.nl, www.parlement.com) heeft een permanente mededeling gestaan om de kiezer attent te maken op de mogelijkheid om te stemmen vanuit het buitenland. Verder hebben verschillende particuliere instanties een link op hun website geplaatst, zoals de Vereniging Nederlandse Gepensioneerden in Spanje en de PvdA. – Op 17 juli 2006 heeft de gemeente Den Haag een mailing en aanvraagformulier verstuurd naar alle kiesgerechtigden die op dat moment in de semi-permanente registratie voorkwamen (ongeveer 35.000). – Van augustus t/m oktober 2006 is er meerdere malen per dag een radiospotje uitgezonden op de Wereldomroep. – In september en oktober is er twee maal per dag een tv-spotje uitgezonden op BVN-TV. – In augustus en september is er geadverteerd op Nederlandse nieuws-websites. Deze advertenties werden alleen getoond aan bezoekers uit het buitenland. – In september en oktober heeft er een advertentie in de Holland Herald gestaan (tijdschrift in KLM vliegtuigen). – In september en oktober is vijf maal een advertentie geplaatst in de NRC-weekeditie voor het buitenland. – De ambassades hebben naar eigen inzicht verschillende voorlichtingsactiviteiten verzorgd, toegespitst op hun regio: variërend van advertenties plaatsen in lokale buitenlandse kranten tot presentaties bij Nederlandse verenigingen in het buitenland. – Op 2 oktober 2006 is een persbericht verstuurd over stemmen via internet vanuit het buitenland. Naar aanleiding van dit persbericht hebben begin oktober verschillende kranten en nieuws-websites hierover bericht. – Aan Nederlandse verenigingen, multinationals en reisbureaus is gevraagd of zij hun leden, uitgezonden medewerkers en klanten willen attenderen op de mogelijkheid om vanuit het buitenland te stemmen. Het is niet eenvoudig om de kiezers in het buitenland te bereiken. Vandaar dat voor een doelgroepbenadering is gekozen. De grootschalige inzet van massa-mediale communicatiemiddelen als radio, televisie en advertenties is ondoenlijk omdat de potentiële kiezers verspreid wonen over allerlei landen. Om in al die landen te adverteren is te kostbaar en heeft naar mijn inschatting weinig effect. Er zijn binnen de overheid wel andere bestanden aanwezig met adresgegevens van Nederlanders in het buitenland (zoals Belastingdienst, SVB), maar deze zijn niet opgezet met als doel om de geregistreerden te informeren over verkiezingen en kunnen derhalve niet gebruikt worden. </antwoord>
      <antwoord nummer="3">De mogelijkheden om vanuit het buitenland te stemmen bestaan sinds 1983, met de invoering van briefstemmen. Kiezers in het buitenland kunnen op drie manieren stemmen: bij schriftelijke volmacht aan een kiezer in Nederland, door een kiezerspas aan te vragen (voor als zij zelf op de dag van stemming toch in Nederland zijn) en door te stemmen per brief. In het kader van het experiment Kiezen op Afstand wordt aan deze kiezers tijdelijk nog een vierde mogelijkheid geboden: stemmen via internet. Na evaluatie van het experiment zal ik een besluit nemen of ik internetstemmen definitief wil invoeren. In dat geval zal eerst de Kieswet, Kiesbesluit en overige regelgeving hierop aangepast moeten worden. Ik ben van mening dat met deze drie (en wellicht in de toekomst vier) manieren de kiezers in het buitenland voldoende mogelijkheden hebben om te stemmen. Om van deze mogelijkheden gebruik te kunnen maken moet de kiezer zich eerst registreren. Deze registratieprocedure is noodzakelijk omdat er niet een bestaand register is van Nederlanders in het buitenland (zoals de gemeentelijke basis administratie bij kiezers in Nederland). Momenteel wordt onderzoek gedaan ter voorbereiding van de besluitvorming over de invoering van een registratie van niet-ingezetenen. Een dergelijke registratie, als daartoe wordt besloten, zou een mogelijkheid bieden om de registratieprocedure te wijzigen. Er zijn verschillende maatregelen getroffen om de «registratiepijn» te verzachten. Allereerst hebben de kiezers 6 maanden de tijd om zich te registreren. De termijn eindigt 6 weken voor de dag van stemming (voor de kiezer die in het buitenland woont) c.q. 28 dagen voor de dag van stemming (voor de kiezer die in Nederland woont). De registratieverzoeken moeten tijdig worden ontvangen omdat de toezending van stembescheiden en de retourzending van de briefstem via de internationale post in de praktijk vele weken kan duren. Bij het aanvraagformulier moet een bewijs van Nederlanderschap worden gevoegd, zodat kan worden vastgesteld dat het inderdaad om een kiesgerechtigde Nederlander gaat. Nederlanders die willen stemmen moeten dit zelf aangeven. In het verleden is gewerkt met een systeem waarin iedere Nederlander die in het buitenland verbleef en waarvan het adres bekend was bij elke verkiezing aangeschreven werd met de vraag of hij wilde deelnemen. Dit is afgeschaft omdat bleek dat het niet veel respons opleverde en veel kosten met zich meebracht. Bovendien bleek dat vele Nederlanders in het buitenland geen adreswijzigingen doorgaven, waardoor veel post onbestelbaar retour kwam. Kiezers die eenmaal geregistreerd zijn krijgen van de gemeente Den Haag bij de volgende verkiezing automatisch het aanvraagformulier toegestuurd. Registreren zij zich dan niet, dan worden zij weer uit het register verwijderd. Elektronische registratie is om twee redenen nu niet mogelijk. Ten eerste is de aanvraag tot registratie een aanvraag conform de Awb. Deze moet voorzien worden van een fysieke handtekening. Een elektronische handtekening zou ook kunnen, maar kiezers in het buitenland beschikken veelal niet over een geaccepteerde elektronische handtekening. Ten tweede moet een kopie van een bewijs van Nederlanderschap worden bijgevoegd, zodat kan worden vastgesteld dat de aanvrager inderdaad kiesgerechtigd is. Dit is voor de bonafide kiezer een onplezierige administratieve handeling, maar is het één van de waarborgen om te voorkomen dat niet-kiesgerechtigden kunnen stemmen bij de Tweede Kamerverkiezingen. </antwoord>
      <antwoord nummer="4">Vier. </antwoord>
      <antwoord nummer="5">Nee. De Kieswet biedt geen uitzonderingsgrond op basis waarvan ik kiezers die te laat zijn met het indienen van hun registratieverzoek alsnog kan registreren. </antwoord>
      <antwoord nummer="6">De bezwaren van kiezers tegen de procedure zijn veelal gericht tegen het feit dat de kiezer zich voor elke verkiezing opnieuw moet registreren en op de complexiteit van het formulier. De keuze voor een systeem waarbij voor elke verkiezing opnieuw een registratieverzoek moet worden gedaan is voortgekomen uit de eerder genoemde problemen met het automatisch aanschrijven van kiezers. Mocht er toch aanleiding zijn om dit systeem te veranderen, dan moet hiervoor in ieder geval de Kieswet worden aangepast. In het kader van het project Kiezen op Afstand is een elektronisch formulier ontwikkeld en via internet beschikbaar gesteld waarmee kiezers in een meer begrijpelijk vraag-antwoord spel door alle stappen heen geleid worden. Ondanks dat dit formulier nog steeds fysiek ondertekend en per post verzonden moet worden, levert dit voor de gemeente Den Haag voordelen op in het foutloos overnemen van naam en adresgegevens. Ik zal vóór de volgende verkiezingen het registratieformulier en de toelichting in taalgebruik en vormgeving eenvoudiger en vriendelijker maken. Verder ben ik van plan de Kieswet te wijzigen zodat kiezers het registratieformulier direct naar de gemeente Den Haag mogen sturen. Mochten er (technische) middelen voorhanden zijn of komen waarmee de procedure kan worden vereenvoudigd of via internet kan plaatsvinden zonder dat hierdoor het risico toeneemt dat aan niet-kiesgerechtigden stembescheiden worden verstrekt, ben ik bereid te onderzoeken of deze kunnen worden ingezet in het registratieproces. </antwoord>
      <noten afkomstig="antwoord"/>
   </antwoorden>
</kvr>
