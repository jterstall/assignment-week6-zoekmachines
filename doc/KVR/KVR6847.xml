<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van het lid Verspaget (PvdA) over toetreding van de Tsjechische Republiek tot de EU. (Ingezonden 9 maart 1998); Antwoord</item>
         <item attribuut="Bestand">17Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR6847
</item>
         <item attribuut="Rubriek">Internationale betrekkingen (Europese Unie)</item>
         <item attribuut="Trefwoorden">EU Tsjechië</item>
         <item attribuut="Vindplaats">Kamervragen met antwoord 1997-1998, nr. 1010, Tweede Kamer</item>
         <item attribuut="Afkomstig_van">Buitenlandse Zaken</item>
         <item attribuut="Indiener">
            <persoon partij="PvdA">Verspaget</persoon>
         </item>
         <item attribuut="Datum_reaktie">1998-03-31</item>
         <item attribuut="Datum_indiening">1998-03-09</item>
         <item attribuut="Document-id">KVR6847</item>
         <item attribuut="Omvang">2 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 1997–1998" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="2071" allpagenumbers="2071 2072" vetnummer="" code="" lopendefooter="Tweede Kamer, vergaderjaar 1997–1998, Aanhangsel" filenaam="KVR6847" issn-nummer="ISSN 0921 - 7398" uitgever="Sdu Uitgevers ’s-Gravenhage 1998"/>
      <vraagdata vraagnummer="1010" onderwerp="" indiendatum="1998-03-9">
         <vrager partij="PvdA" oorsprong="parlement">Verspaget</vrager>
         <vraagt-aan/>
      </vraagdata>
      <antwoorddata antwoorddatum="1998-03-31">
         <antwoorder functie="minister" ministerie="Buitenlandse Zaken">Van Mierlo</antwoorder>
         <mede-antwoorder/>
      </antwoorddata>
   </meta>
   <vragen aantal="4">
      <vraag nummer="1" voetnoot="1">Herinnert u zich uw toezegging bij de laatste begrotingsbehandeling van Buitenlandse Zaken <voetnoot nummer="1"/>, dat landen die lid willen worden van de EU zullen moeten voldoen aan alle internationale afspraken over nationale wetgeving en dat dat ook het geval is bij staten die zijn ontstaan na een opsplitsing, zoals met name het geval is bij de landen die zijn voortgekomen uit het voormalige Tsjechoslowakije? </vraag>
      <vraag nummer="2">Hoe behandelt u in dit licht het advies van de Europese Commissie inzake toetreding van de Tsjechische Republiek tot de Europese Unie (S14,97), waarin weliswaar wordt aangeduid dat Roma als gevolg van de nationale wetgeving uit Tsjechië zijn verdreven, maar niettemin wordt geconstateerd dat de Tsjechische Republiek alle kenmerken van een democratie vertoont en beschikt over stabiele instellingen die de rechtsstaat en het respect voor mensenrechten en minderheden garanderen? </vraag>
      <vraag nummer="3">Onderschrijft u de opvatting van het European Roma Righs Centre in Boedapest dat Tsjechië geen effectieve anti-discriminatie-wetgeving en geen gelijke behandeling van Roma op de terreinen van onderwijs, arbeid en toegang tot de rechter zou hebben, alsmede geen effectief overheidsbeleid inzake vervolging en bestrijding van racistisch geweld tegen Roma, noch bescherming van Roma tegen dit geweld, alsmede de facto uitsluiting van Roma van het staatsburgerschap? </vraag>
      <vraag nummer="4">Wilt u bij de Europese Commissie bevorderen dat toelating van de Tsjechische Republiek tot de EU pas dan plaatsvindt, wanneer: a) de wet op het staatsburgerschap zo is gewijzigd dat aan alle internationale eisen is voldaan en b) een afdoend controleerbare overheid is opgezet in alle t.a.v. vraag 3 genoemde aspecten? </vraag>
      <noten afkomstig="vraag">
         <noot nummer="1" documenttype="Handelingen" documentnummer="12">Handelingen II, nr. 12, blz. 2692 t/m 2840.</noot>
      </noten>
   </vragen>
   <antwoorden aantal="3">
      <antwoord nummer="1 en 2">Alle landen die lid willen worden van de EU, inclusief Tsjechië en Slowakije, zullen bij toetreding moeten voldoen aan alle voorwaarden voor de toelating die het lidmaatschap vereist. Een kandidaat moet bij toetreding stabiele instellingen hebben die de democratie, de rechtsorde, de mensenrechten en het respect voor de bescherming van minderheden garanderen. Tevens dient te worden beschikt over een functionerende markteconomie, alsook over het vermogen om de concurrentiedruk en de marktkrachten binnen de EU het hoofd te bieden. Een kandidaat moet in staat zijn de verplichtingen van het lidmaatschap op zich te nemen, wat mede inhoudt dat de doelstellingen van een politieke, economische en monetaire unie moeten worden onderschreven. De nationale wetgeving waarop wordt geduid in vraag 2, betreft de wet op het staatsburgerschap van 1993 die tot stand kwam na de «fluwelen» scheiding van Tsjechië en Slowakije. Door middel van deze wet konden staatsburgers van het voormalige Tsjechoslowakije van Slowaakse nationaliteit, Tsjechisch burgerschap verkrijgen onder voorwaarde dat zij een bewijs konden overleggen dat zij de voorgaande vijf jaren geen strafblad hadden en tenminste twee jaar in Tsjechië woonachtig waren geweest. Dit werkte echter in de praktijk discriminerend tegenover de Roma, van wie de meesten conform een wet uit 1969 de Slowaakse nationaliteit hadden verkregen. De wet op het staatsburgerschap is in 1996 bijgesteld: door de mogelijkheid van vrijstelling voor wat betreft het overleggen van een bewijs dat men in de afgelopen vijf jaren geen strafblad heeft gehad, is de discriminerende werking opgeheven. De vrijstelling wordt in de praktijk vrijwel nimmer verleend. Aangezien de desbetreffende wetgeving daarmee thans is ontdaan van discriminerende elementen, kan het advies van de Europese Commissie worden onderschreven. Daar verbetering van de situatie van de Roma zal afhangen van de uitvoering van de betrokken wetgeving, zal Nederland deze op de voet blijven volgen en hiervoor, alsmede voor de behandeling van Roma in het algemeen, de aandacht blijven vragen binnen de EU (o.a. in het kader van de toetredingsonderhandelingen), de OVSE en andere internationale fora. Uiteraard geldt dit ook voor de bilaterale contacten met de Tsjechische overheid. </antwoord>
      <antwoord nummer="3">De opvattingen van het European Roman Rights Center als in vraag 3 omschreven, kan ik slechts ten dele onderschrijven. Verbod van discriminatie is de basis van algemene voorzieningen in de grondwet en het «Charter of fundamental rights and freedoms», dat deel uitmaakt van de grondwettelijke orde in de Tsjechische Republiek. Bovendien bestaat een veelheid van wet- en regelgeving terzake. Wanneer niettemin problemen bestaan, dan zijn die mijns inziens niet toe te schrijven aan (ontoereikende) wetgeving als zodanig. Op het gebied van onderwijs en arbeid bestaat formeel gelijke behandeling. De positie van de Roma zou evenwel gebaat kunnen zijn met op de Roma-cultuur toegesneden onderwijs en met een daadwerkelijk verbeterde toegang tot de arbeidsmarkt. Beide aspecten hebben, naar is gebleken, de aandacht van de Tsjechische regering. Ook toegang tot de rechter wordt niet als zodanig belemmerd, maar leden van de Roma-gemeenschap blijken in het algemeen minder goed op de hoogte van de wijze waarop de autoriteiten kunnen worden benaderd. Onder andere met het oog op dat laatste is men doende op districtsniveau «Roma assistenten» aan te stellen: een soort gespecialiseerde maatschappelijke werkers. Bestrijding door de overheid van racistisch geweld heeft sedert medio 1996 een sterker accent gekregen, onder meer door verhoging van maximum straffen en een oproep van de toenmalige premier aan rechters om maximum straffen op te leggen in gevallen van dergelijk geweld. Volgens de statistieken is het aantal gevallen van racistisch geweld tegen Roma in 1997 aanzienlijk gedaald ten opzichte van 1996, maar is de situatie nog altijd zorgwekkend. De aandacht van de internationale gemeenschap voor de situatie van de Roma heeft Tsjechië in verlegenheid gebracht en heeft aldaar tot verhoogde aandacht van de overheid geleid. In september 1997 is in Praag een adviescommissie ingesteld voor Roma-aangelegenheden die een belangrijke bijdrage kan leveren aan de dialoog tussen overheid en Roma. Naar aanleiding van een in augustus 1997 verschenen rapport van de regeringsraad voor nationaliteiten werd in oktober 1997 een resolutie door de Tsjechische regering aangenomen waarbij concrete maatregelen worden voorgesteld om discriminatie op het gebied van huisvesting, onderwijs, werkgelegenheid en politieoptreden tegen te gaan. Nederland ondersteunt via het Programma voor Maatschappelijke Transformatie (MATRA) diverse projecten gericht op verbetering van de situatie van de Roma in Midden-Europa. Met betrekking tot de kwestie van het staatsburgerschap verwijs ik naar het antwoord op de vragen 1 en 2. </antwoord>
      <antwoord nummer="4">Besluiten omtrent toetreding van kandidaten tot de EU zijn een bevoegdheid van de Raad. De Commissie heeft daarbij een adviserende rol. Het toetredingsbesluit moet door alle EU-lidstaten worden bekrachtigd overeenkomstig hun onderscheiden grondwettelijke bepalingen. Ook het Europees Parlement moet zijn instemming geven. Toetreding is, zoals hierboven vermeld, eerst mogelijk wanneer een kandidaat aan die voorwaarden heeft voldaan. </antwoord>
      <noten afkomstig="antwoord"/>
   </antwoorden>
</kvr>
