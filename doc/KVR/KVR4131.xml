<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van de leden Zijlstra en Kalsbeek-Jasperse (beiden PvdA) over het registreren van telefoongesprekken van journalisten. (Ingezonden 6 november 1996); Antwoord</item>
         <item attribuut="Bestand">18Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR4131
</item>
         <item attribuut="Inhoud">Het openbaar ministerie in Assen heeft bij de PTT gespreksspecificaties opgevraagd over de telefoonaansluitingen van een journalist van het Nieuwsblad van het Noorden, van het regiokantoor van die krant en van een medewerker van de regiopolitie Drenthe die ervan werd verdacht vertrouwelijke informatie naar buiten te hebben gebracht in het fraude-onderzoek 'De Drentse Meren'.</item>
         <item attribuut="Rubriek">Communicatie, media en informatievoorziening (Pers) Communicatie, media en informatievoorziening (Telecommunicatie) Rechterlijke organisatie (Openbaar ministerie) Staats- en bestuursrecht (Privacy)</item>
         <item attribuut="Trefwoorden">Openbaar ministerie Pers Privacy Telefonie</item>
         <item attribuut="Vindplaats">Kamervragen met antwoord 1996-1997, nr. 457, Tweede Kamer</item>
         <item attribuut="Afkomstig_van">Justitie</item>
         <item attribuut="Indiener">
            <persoon partij="PvdA">Zijlstra</persoon>
            <persoon partij="PvdA">Kalsbeek-Jasperse</persoon>
         </item>
         <item attribuut="Datum_reaktie">1996-12-23</item>
         <item attribuut="Datum_indiening">1996-11-06</item>
         <item attribuut="Document-id">KVR4131</item>
         <item attribuut="Omvang">2 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 1996–1997" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="939" allpagenumbers="939 940" vetnummer="" code="" lopendefooter="Tweede Kamer, vergaderjaar 1996–1997, Aanhangsel" filenaam="" issn-nummer="ISSN 0921 - 7398" uitgever="Sdu Uitgevers ’s-Gravenhage 1996"/>
      <vraagdata vraagnummer="457" onderwerp="" indiendatum="1996-11-6">
         <vrager partij="PvdA" oorsprong="parlement">Zijlstra</vrager>
         <vrager partij="PvdA" oorsprong="parlement">Kalsbeek-Jasperse</vrager>
         <vraagt-aan/>
      </vraagdata>
      <antwoorddata antwoorddatum="23 december 1996) Zie ook Aanhangsel Handelingen nr. 371, vergaderjaar 1996–1997">
         <antwoorder functie="minister" ministerie="Justitie">Sorgdrager</antwoorder>
         <mede-antwoorder/>
      </antwoorddata>
   </meta>
   <vragen aantal="4">
      <vraag nummer="1" voetnoot="1">Heeft het openbaar ministerie te Assen vanaf augustus vorig jaar tot begin dit jaar in- en uitgaande telefoongesprekken geregistreerd die de journalisten van het Nieuwsblad van het Noorden ter redactie in Emmen hebben gevoerd? <voetnoot nummer="1"/>
      </vraag>
      <vraag nummer="2">Geldt dit ook voor de privé-gesprekken van een journalist in Coevorden en een politie-ambtenaar uit Emmen? </vraag>
      <vraag nummer="3">Zo ja, wat was de reden om deze telefoongesprekken te registreren en was hiervoor toestemming gegeven door de rechter-commissaris? </vraag>
      <vraag nummer="4">Wat heeft de eventuele registratie van de telefoongesprekken opgeleverd? </vraag>
      <noten afkomstig="vraag">
         <noot nummer="1" datum="1996-11-4" bron="Nieuwsblad van het Noorden">Nieuwsblad van het Noorden, 4 november 1996</noot>
      </noten>
   </vragen>
   <antwoorden aantal="3">
      <antwoord nummer="1 en 2">Het openbaar ministerie te Assen heeft over de genoemde periode bij de PTT de gespreksspecificaties opgevraagd over de telefoonaansluitingen van een journalist van het Nieuwsblad van het Noorden, van het regiokantoor van die krant en van een verdachte. Deze specificaties betroffen uitsluitend de telefoonaansluitingen waartussen gesprekken hebben plaatsgevonden, de bijbehorende tijdstippen en de gespreksduur. Van registratie van de inhoud van de gesprekken is dus geen sprake. De verstrekte gegevens maken geen onderscheid naar zakelijk en privé telefoonverkeer. </antwoord>
      <antwoord nummer="3">Het opvragen van de gespreksspecificaties vond plaats in het kader van een opsporingsonderzoek door de rijksrecherche naar de bron van vermoedelijke lekken in de politie-organisatie in het fraude-onderzoek «De Drentse Meren». Dit betreft een onderzoek naar bedrieglijke bankbreuk en valsheid in geschrift ten aanzien van bankgaranties waardoor de gemeente Emmen voor een aanzienlijk bedrag is benadeeld. Tijdens dit fraude-onderzoek verschenen een aantal malen berichten in het Nieuwsblad van het Noorden, waaruit bleek dat de betrokken journalist zeer goed op de hoogte was van de stand van zaken in het onderzoek en beschikte over zeer vertrouwelijke gegevens. Op 24 oktober 1995 bracht het Nieuwsblad van het Noorden informatie die redelijkerwijs niet anders dan afkomstig kon zijn uit een vertrouwelijk teamoverleg in die fraudezaak dat op 5 oktober daarvoor had plaatsgevonden. Het vermoeden reeds dat de journalist langdurig kon beschikken over een bron die rechtstreeks bij het onderzoek was betrokken. De op 24 oktober 1995 gepubliceerde informatie had betrekking op voorgenomen stappen in het onderzoek en op problemen die in het opsporingsonderzoek waren gerezen. Door het bekend worden van dit soort informatie werd het onderzoek ernstig belemmerd. Eind november 1995 is een rijksrecherche-onderzoek gestart. Daarin concentreerde de verdenking zich tegen een medewerker van de regiopolitie Drenthe en betrof – kort weergegeven – schending van de geheimhoudingsverplichting (art. 272 WvSr) en het verschaffen van vertrouwelijke informatie tegen een gift of belofte (art. 363 WvSr), respectievelijk bedreigd met gevangenisstraffen van maximaal 1 en 4 jaar. De gespreksspecificaties zijn door de officier van justitie in het kader van het rijksrecherche-onderzoek opgevraagd teneinde te kunnen vaststellen of tussen deze verdachte en de betrokken journalist telefonische contacten hadden bestaan. De officier van justitie heeft hiertoe gebruik gemaakt van zijn bevoegdheid op grond van artikel 125f van het Wetboek van Strafvordering. Deze bevoegdheid was gebaseerd op de verdenking terzake van artikel 363 WvSr. De officier van justitie heeft, alvorens de printergegevens van het Nieuwsblad van het Noorden en de betreffende journalist te vorderen, een afweging gemaakt tussen het belang van de opsporing en het belang van het Nieuwsblad van het Noorden en de journalist bij bescherming van hun bronnen. Die afweging is in het nadeel van laatstgenoemde uitgevallen. Het openbaar ministerie heeft daarbij overwogen dat er sprake was van verdenking van een zeer ernstig strafbaar feit, te weten het door een politieman tegen een beloning in een groot fraude-onderzoek bewust laten lekken van zeer vertrouwelijke informatie, waardoor dit onderzoek ernstig werd belemmerd. Tevens is daarbij overwogen dat de noodzakelijke vaststelling van de contacten tussen de betrokken politieman en de journalist niet op andere wijze kon plaatsvinden en dat door gebruikmaking van deze bevoegdheid geen kennis werd genomen van de inhoud van de betreffende gesprekken. Ik acht deze belangenafweging, zoals die interijd is gemaakt, verantwoord. </antwoord>
      <antwoord nummer="4">Uit de verstrekte gespreksspecificaties kon worden vastgesteld dat op de dag van het eerdervermelde vertrouwelijke teamoverleg telefonisch contact heeft plaatsgevonden tussen de verdachte en de journalist. Op 10 januari opende de rechter-commissaris te Assen op vordering van de officier van justitie een gerechtelijk vooronderzoek, waarin de gegevens uit het Rijksrecherche-onderzoek werden ingebracht. Het verdere onderzoek bracht evenwel onvoldoende bewijs waarna de rechter-commissaris het gerechtelijk vooronderzoek op 8 mei 1996 heeft gesloten en de officier van justitie betrokkene vervolgens een kennisgeving van niet verdere vervolging deed betekenen op grond van «onvoldoende aanwijzing van schuld». De uiteindelijke uitkomst van het onderzoek was ontlastend ten aanzien van de verdenking terzake van artikel 363 Wetboek van Strafrecht. Achteraf gezien moet daarom worden vastgesteld dat deze kennis, indien zulks bekend was geweest op het moment van de belangenafweging, niet tot een vordering op grond van artikel 125f Wetboek van Strafvordering had geleid. Sinds het opvragen van printergegevens in deze zaak hebben zich ontwikkelingen voorgedaan in de jurisprudentie op het terrein van de zogenoemde bronbescherming van journalisten. Op basis van de Goodwin-uitspraak dd. 27 maart 1996 van het Europese Hof over dit onderwerp, is de Hoge Raad bij beschikking van 10 mei 1996 (NJ 1996, 577) teruggekomen op zijn eerdere jurisprudentie waarin een verschoningsrecht van journalisten in beginsel werd afgewezen. Uitgangspunt is thans dat het in artikel 10 EVRM gegarandeerde recht van vrijheid van meningsuiting en de daaruit voor de persvrijheid voortvloeiende waarborgen impliceren dat een journalist in beginsel gerechtigd is zijn bronnen geheim te houden. Dit recht op bronbescherming geldt echter niet onder alle omstandigheden. De Hoge Raad overweegt in de beschikking van 10 mei 1996 dat dit recht moet wijken wanneer in de bijzondere omstandigheden van het geval openbaarmaking van de bron in een democratische samenleving noodzakelijk is met het oog op één of meer van de in het tweede lid van het artikel 10 EVRM genoemde belangen. Tot die belangen behoort uiteraard ook het belang bij de opsporing en vervolging van strafbare feiten. De hiervoor genoemde beschikking van de Hoge Raad zal in de toekomst richtinggevend zijn bij de toepassing van justitiële dwangmiddelen waarbij de belangen van journalisten zijn betrokken. Meer in het bijzonder zal bij de oordeelsvorming over proportionaliteit en subsidiariteit hieraan betekenis toekomen. Het komt mij minder juist voor om deze jurisprudentie tot leidraad te nemen bij de beoordeling van het handelen van het Openbaar Ministerie op een moment dat deze jurisprudentie nog niet bestond. De toepassing van strafvorderlijke dwangmiddelen tegen journalisten in het kader van de waarheidsvinding in een strafrechtelijk onderzoek tegen derden krijgt, zij het summier, aandacht in de circulaire «Leidraad over de positie van de pers bij politie-optreden» van 19 mei 1988, VLD 164. De Leidraad besteedt slechts kort aandacht aan de inbeslagneming van journalistiek materiaal. In het licht van de meergenoemde beschikking van de Hoge Raad ben ik van oordeel dat aanleiding bestaat tot een herziening van de Leidraad. Duidelijk zal daarin de bijzondere positie van de pers, zoals verwoord in de beschikking van de Hoge Raad, moeten worden neergelegd alsook de grenzen die bij het toepassen van de dwangmiddelen tegen journalisten in acht dienen te worden genomen. Tevens zal daarbij de gelegenheid worden aangegrepen de Leidraad ook verder op zijn actualiteit te bezien. De voorgenomen herziening zal in samenwerking met mijn ambtgenoot van Binnenlandse Zaken plaatsvinden, nu de Leidraad mede ziet op de rol van de politie bij de handhaving van de openbare orde en dit onderwerp behoort tot zijn beleidsterrein. </antwoord>
      <noten afkomstig="antwoord"/>
   </antwoorden>
</kvr>
