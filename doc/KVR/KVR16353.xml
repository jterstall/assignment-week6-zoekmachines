<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="10">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van het lid Lambrechts (D66) aan de minister van Volkshuisvesting, Ruimtelijke Ordening en Milieubeheer, over het instorten van het dak van Ikea en van andere platte daken. (Ingezonden 27 augustus 2002); Antwoord</item>
         <item attribuut="Bestand">22Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR16353
</item>
         <item attribuut="Inhoud">Vragen over de oorzaak van het instorten van het dak van Ikea in Amsterdam en van daken van een zwembad en een loods in Weesp, de mogelijke relatie met wateroverlast, en het eventueel aanscherpen van de bouwvoorschriften van (platte) daken van gebouwen met een publieke functie.</item>
         <item attribuut="Rubriek">Bouw (Bouwvoorschriften) Bouw (Utiliteitsbouw)</item>
         <item attribuut="Trefwoorden">Bouwvoorschriften Utiliteitsbouw</item>
         <item attribuut="Vindplaats">Kamervragen met antwoord 2002-2003, nr. 61, Tweede Kamer</item>
         <item attribuut="Vraagnr_bij_indiening">2010214510</item>
         <item attribuut="Afkomstig_van">Volkshuisvesting, Ruimtelijke Ordening en Milieubeheer (VROM)</item>
         <item attribuut="Indiener">
            <persoon partij="D66">Lambrechts</persoon>
         </item>
         <item attribuut="Datum_reaktie">2002-09-26</item>
         <item attribuut="Datum_indiening">2002-08-27</item>
         <item attribuut="Document-id">KVR16353</item>
         <item attribuut="Omvang">4 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 2002–2003" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="123" allpagenumbers="123 124 125 126" vetnummer="2010214510" code="" lopendefooter="Tweede Kamer, vergaderjaar 2002–2003, Aanhangsel" filenaam="KVR16353" issn-nummer="ISSN 0921 - 7398" uitgever="Sdu Uitgevers ’s-Gravenhage 2002"/>
      <vraagdata vraagnummer="61" onderwerp="" indiendatum="2002-08-27">
         <vrager partij="D66" oorsprong="parlement">Lambrechts</vrager>
         <vraagt-aan>de minister van Volkshuisvesting, Ruimtelijke Ordening en Milieubeheer,</vraagt-aan>
      </vraagdata>
      <antwoorddata antwoorddatum="2002-09-26">
         <antwoorder functie="minister" ministerie="Volkshuisvesting, Ruimtelijke Ordening en Milieubeheer">Kamp</antwoorder>
         <mede-antwoorder/>
      </antwoorddata>
   </meta>
   <vragen aantal="10">
      <vraag nummer="1">Hebt u kennisgenomen van het instorten van het dak van Ikea in Amsterdam en het instorten van de daken van een zwembad en een loods in Weesp? </vraag>
      <vraag nummer="2">Wat is de precieze oorzaak van het instorten van deze daken? Gaat het om niet te voorspellen incidenten of is er een relatie met de structureel toenemende wateroverlast? </vraag>
      <vraag nummer="3">Was onlangs bij het instorten van een dak van een restaurant in Tiel ook sprake van door (eerdere) wateroverlast veroorzaakte verzwakking van de bouw? </vraag>
      <vraag nummer="4">Betreft het in alle gevallen platte daken? </vraag>
      <vraag nummer="5">Bent u zich ervan bewust dat instorting op andere momenten van de dag in Amsterdam, Weesp en Tiel zeer vele slachtoffers had kunnen veroorzaken? </vraag>
      <vraag nummer="6">Welke bouwvoorschriften zijn van toepassing op daken? Wie controleert tijdens de bouw of aan alle bouwvoorschriften is voldaan? Heeft de bouw van de betreffende daken aantoonbaar aan deze voorschriften voldaan? </vraag>
      <vraag nummer="7">Zijn deze daken nog recentelijk gecontroleerd? </vraag>
      <vraag nummer="8">Van wanneer dateren de bouwvoorschriften van (platte) daken? Zijn de bouwvoorschriften nog wel toegesneden op de toenemende wateroverlast in recente jaren? Dient aanpassing van de bouwvoorschriften niet dringend overwogen te worden? </vraag>
      <vraag nummer="9">Welk percentage van scholen, ziekenhuizen en gebouwen met een publieke functie heeft platte daken? Welke voorschriften zijn van toepassing op periodieke inspectie van de daken van publieke gebouwen? Betreft een dergelijke inspectie uitsluitend een controle van de buitenkant van de daken of ook de draagkracht en mogelijke erosie van dragende elementen door eerdere lekkages of simpelweg door veroudering? </vraag>
      <vraag nummer="10">Deelt u de mening dat het maatschappelijk van belang is om de oorzaken van de instortingen grondig te onderzoeken, de voorschriften ten aanzien van periodieke controles van daken aan te scherpen, en de bouwvoorschriften aan te passen? </vraag>
      <noten afkomstig="vraag"/>
   </vragen>
   <antwoorden aantal="10">
      <antwoord nummer="1">Ja. In Weesp gaat het om een drietal daken: van een zwembad, van een bedrijfspand en van een bedrijfsunit in een bedrijfsverzamelgebouw. Daarnaast zijn er ook platte daken ingestort bij een bedrijf in Uithoorn en een zwembad in Etten-Leur en is eerder in augustus in Roosendaal het dak van een sporthal ingestort, alle na hevige regenval. </antwoord>
      <antwoord nummer="2">De precieze oorzaak van het instorten van deze daken is onderwerp van onderzoek uit te voeren door de desbetreffende gemeenten. Immers gemeenten zijn op grond van de Woningwet eerstverantwoordelijk voor de verlening van bouwvergunningen en de controle daarop. Ik heb de gemeenten Amsterdam, Weesp, Uithoorn, Etten-Leur en Roosendaal gevraagd mij zo spoedig mogelijk op de hoogte te brengen van de resultaten van hun onderzoeken. Daarnaast heb ik de VROM-Inspectie opdracht gegeven zelfstandig onderzoek te verrichten. De resultaten van de onderzoeken van de gemeenten en van de VROM-Inspectie zelf zullen door de VROM-Inspectie aan mij worden gerapporteerd, waarna ik u nader kan informeren en ook kan antwoorden op het tweede deel van uw vraag. </antwoord>
      <antwoord nummer="3">Bij het instorten van het parkeerdek van een restaurant in Tiel was geen sprake van een door (eerdere) wateroverlast veroorzaakte verzwakking van de bouw. Het ging daarbij om een constructiefout bij de uitvoering van de bouw, het door de bouwer niet naleven van de bouwregelgeving en het ontbreken van adequate gemeentelijke controle tijdens de fase van bouwvergunningverlening en tijdens de uitvoering (zoals gerapporteerd aan de Tweede Kamer bij brief van 12 mei 2002). </antwoord>
      <antwoord nummer="4">In alle in antwoord 1 genoemde gevallen betreft het platte daken. </antwoord>
      <antwoord nummer="5">Ja, ik ben mij daarvan bewust. Dit is ook de reden dat ik de gemeenten waar platte daken na wateroverlast zijn ingestort, heb verzocht een onafhankelijk onderzoek naar de oorzaak in te stellen en de VROM-Inspectie een eigen onderzoek laat doen. De resultaten hiervan zullen inzicht geven in de oorzaak ervan en hoe dit soort instortingen kunnen worden voorkomen. </antwoord>
      <antwoord nummer="6">De technische eisen waaraan daken moeten voldoen zijn opgenomen in het Bouwbesluit, een algemene maatregel van bestuur gebaseerd op artikel 2 van de Woningwet. Nieuw te bouwen daken moeten voldoen aan prestatie-eisen van de artikelen 2, 174 of 359 van dat besluit al naar gelang het een tot bewoning bestemd gebouw betreft, een niet tot bewoning bestemd gebouw of een bouwwerk, geen gebouw zijnde. Deze eisen hebben tot doel te waarborgen dat een bouwconstructie duurzaam bestand is tegen de krachten die daarop werken, hetgeen onder andere wil zeggen dat de bouwconstructie van een gebouw (bestaande uit vloeren, gevels en daken, etc.) in staat moet zijn bepaalde belastingcombinaties met een zekere betrouwbaarheid gedurende de voorgeschreven referentieperiode te weerstaan. Voor het bepalen van op het dak optredende belasting, waaronder wateraccumulatie, is op grond van het Bouwbesluit NEN 6702 van toepassing. Om te bepalen of het dak met voldoende betrouwbaarheid niet binnen de referentieperiode bezwijkt, verwijst het Bouwbesluit naar de normenserie NEN 6700. Het Bouwbesluit bevat ook voorschriften met betrekking tot de sterkte van daken van bestaande bouwwerken. Die voorschriften zijn neergelegd in de artikelen 73, 289 en 381 van het Bouwbesluit in samenhang met de artikelen 2.1, 2.2 en 5.20 tot en met 5.27 van de Regeling Bouwbesluit 1998. Het verschil met de nieuwbouwvoorschriften is dat het nu niet gaat om het duurzaam bestand zijn tegen belasting, maar om het op enig moment bestand zijn tegen een bepaalde belasting. Voor de belastingen heeft dat tot gevolg dat de kans op het voorkomen van een extreem hoge waarde kleiner is en dat rekening wordt gehouden met de eigenschappen van de feitelijk nog aanwezige bouwconstructie. Uit de artikelen 14 en 17 van de Woningwet volgt dat een bestaand dak ten minste aan deze voorschriften moet voldoen. Wanneer dit niet het geval is, kan de eigenaar of diegene die daartoe uit anderen hoofde bevoegd is en dat niet zelf ter hand neemt, in uiterste instantie door burgemeester en wethouders aangeschreven worden om die voorzieningen te treffen die er op gericht zijn om de strijdigheden met het Bouwbesluit weg te nemen. Ook de daken die zijn gerealiseerd voordat het Bouwbesluit per 1 oktober 1992 in werking trad, moeten ten minste voldoen aan de eisen die het Bouwbesluit stelt voor bestaande bouwwerken. Voor 1 oktober 1992 waren de bouwtechnische voorschriften opgenomen in de gemeentelijke bouwverordeningen, waarvan het merendeel voor dit aspect verwees naar de normenserie NEN 3850, de voorlopers van de NEN 6700 serie. Op grond van artikel 100 van de Woningwet moet de gemeente toezien op de naleving van de bij of krachtens de Woningwet gegeven voorschriften, waaronder het toezicht tijdens en na de bouw. Artikel 13 van de Woningwet voorziet er bovendien in dat de gemeente moet toezien op de kwaliteit van de bestaande voorraad van bouwwerken, waarbij de voorschriften die het Bouwbesluit voor de bestaande bouw bevat als bodem gelden. Indien niet aan deze eisen wordt voldaan kunnen burgemeester en wethouders, zoals eerder aangegeven, het treffen van voorzieningen met een aanschrijving afdwingen. Of de daken die zijn bezweken hebben voldaan aan het Bouwbesluit, wordt thans onderzocht. De uitkomsten van dat onderzoek zal ik u te zijner tijd mededelen. </antwoord>
      <antwoord nummer="7">Of deze daken nog recentelijk zijn gecontroleerd is onder andere onderwerp van de onderzoeken die de gemeenten op dit moment uitvoeren en van het onderzoek dat door de VROM-Inspectie zal worden uitgevoerd. </antwoord>
      <antwoord nummer="8">Voorschriften voor het berekenen van daken op wateraccumulatie maken al heel lang deel uit van de bouwvoorschriften. In de NEN 3850, Technische grondslagen voor de berekening van bouwconstructies 1972 – Algemeen gedeelte en belastingen, wordt in onderdeel 2.2.2.7 dit reeds geregeld. Daarbij is gesteld dat in de berekening rekening moet worden gehouden met verstopte regenwaterafvoeren, zonder dat dit mag leiden tot bezwijken van het dak. Op uw tweede vraag is het antwoord: ja. Per 1 oktober 1992 is het Bouwbesluit in werking getreden met verwijzing naar NEN 6702. NEN 6702 gaat voor de bepaling van de belasting door regenwater uit van de meest ongunstige situatie waarbij rekening moet worden gehouden met verstopping van een of meer reguliere waterafvoeren. Met waterafvoer via de dakrand of noodafvoeren mag rekening worden gehouden. Uitgegaan moet worden van de maximale hoeveelheid water die bij een verstopping op het dak aanwezig kan zijn. Daarbij moet rekening worden gehouden met de extra doorbuiging van het dak als gevolg van het aanwezige water en de zogeheten overhoogte. Dat is de hoeveelheid water boven de onderkant van de dakrand of de overlaat. Dit water zal veelal afstromen via de dakrand of via de noodafvoeren, maar het kan zijn dat sprake is van ophoping als er veel water ineens valt of de overlaat niet toereikend is. De berekening van de overhoogte is gebaseerd op een regenintensiteit van een regenbui die statistisch gezien één keer in de 50 jaar in Nederland voorkomt. De regenintensiteit speelt dus alleen bij dit punt enige rol. Voor de totale berekening is de invloed ervan beperkt. Uiteraard is het mogelijk dat de noodafvoeren te klein zijn gedimensioneerd en het water dientengevolge hoger reikt dan wordt berekend met de rekenregels uit NEN 6702. Er is dan geen vrij noodoverlaat. Het voorschrift dwingt dan met de hogere waterstand rekening te houden. Daarbovenop komt een zogenoemde veiligheidsfactor. Vanwege onzekerheden in de berekeningen en de aannamen die aan de berekening ten grondslag liggen, moet de aldus berekende waterbelasting ook nog worden vermenigvuldigd met een belastingsfactor. De grootte daarvan is afhankelijk van de veiligheidsklasse die voor de bouwconstructie geldt. De grootte van de veiligheidsfactor varieert van 1,2 tot 1,5 afhankelijk van de intensiteit van het gebruik door mensen. Het optreden van wateraccumulatie kan worden voorkomen door het treffen van adequate bouwkundige voorzieningen. De waterbelasting is overigens verwaarloosbaar ten opzichte van andere dakbelastingen als het dak voldoende afschot heeft, voldoende stijf is en over voldoende noodafvoeren beschikt. Welke combinaties van afschot, stijfheid en noodafvoeren «voldoende» zijn, is op voorhand niet te zeggen. Met de bepalingsmethode voor belasting door regenwater (de NEN 6702) in combinatie met de toetsingsregels in de materiaalgebonden normen, is dat wel te beoordelen. De voorschriften van het Bouwbesluit op dit onderdeel zijn gebaseerd op een veiligheidsfilosofie die internationaal is aanvaard. Deze veiligheidsfilosofie is voor de bepaling van de sterkte van een nieuw te bouwen bouwconstructie neergelegd in de basisnorm, NEN 6700. De prestatie-eisen in het Bouwbesluit met betrekking tot constructieve veiligheid zijn beschreven in NEN-normbladen die zijn afgeleid van deze basisnorm. Op grond van bovenstaande concludeer ik dat de voorschriften in principe afdoende zijn. Of de toepassing ervan in de door u genoemde situaties door bouwer en handhaver altijd juist is geweest, zal uit de in gang gezette onderzoeken moeten blijken, waarna ik eventueel tot passende maatregelen zal overgaan. Overigens is wel een aanpassing van de voorschriften met betrekking tot constructieve veiligheid in voorbereiding, te weten de zogeheten Eurocodes. Het betreft de Europese richtlijn Bouwproducten en de daarmee samenhangende normenserie NEN-EN 1990. Aan deze serie ligt dezelfde veiligheidsfilosofie ten grondslag als aan de normenserie NEN 6700. </antwoord>
      <antwoord nummer="9">Het is mij niet bekend welk percentage van scholen, ziekenhuizen en gebouwen met een publieke functie platte daken heeft. Navraag bij het Centraal Bureau voor de Statistiek leert dat ook daar dergelijke gegevens niet voorhanden zijn. Aangenomen kan worden dat een groot deel van de in de vraag bedoelde gebouwen een plat dak heeft. Er zijn geen specifieke voorschriften van toepassing op periodieke inspectie van de daken van publieke gebouwen. Zoals ik al in mijn antwoord op vraag 6 heb aangegeven, moet de gemeente op grond van artikel 100 van de Woningwet toezien op de naleving van de bij of krachtens de Woningwet gegeven voorschriften. Op grond van artikel 13 van de Woningwet rust op gemeenten de taak om na te gaan in hoeverre bestaande woningen en andere gebouwen en bouwwerken voldoen aan de regels van het Bouwbesluit. Indien er niet voldaan wordt aan het Bouwbesluit dient een gemeente in beginsel handhavend op te treden met toepassing van het in de Woningwet opgenomen aanschrijfinstrumentarium. De Woningwet schrijft niet voor op welke wijze en met welke intensiteit een gemeente invulling moet geven aan de in artikel 13 opgenomen taak. Wel mag worden aangenomen dat zeker bij publieke gebouwen sprake moet zijn van een actieve benadering waarbij de gemeente door middel van onderzoek en periodieke inspecties nagaat wat de staat is van deze bouwwerken en dat er niet slechts wordt gereageerd naar aanleiding van klachten. De taakstelling uit artikel 13 betreft alle aspecten van de bouwregelgeving en dus niet alleen de buitenkant van een gebouw, maar ook de constructie ervan. </antwoord>
      <antwoord nummer="10">Ik deel de mening dat het maatschappelijk van belang is om de oorzaken van de instortingen grondig te onderzoeken. (zie antwoorden 2, 5 en 8) Ten aanzien van het aanscherpen van voorschriften inzake het houden van periodieke controles kan ik u meedelen dat naar verwachting in 2004 een wijziging van de Woningwet in werking zal treden die specifiek gericht is op de verbetering van de handhaving van bouwregelgeving. Onder meer wordt met deze wetswijziging het aanschrijfinstrumentarium drastisch vereenvoudigd. Zo’n vereenvoudiging is dringend gewenst omdat gebleken is dat de huidige ingewikkeldheid van het aanschrijfinstrumentarium thans leidt tot terughoudendheid bij het geven van toepassing daaraan. Daarnaast zullen burgemeester en wethouders met bedoelde wetswijziging verplicht worden om beleid op te stellen waarin wordt aangegeven hoe zij hun preventieve en repressieve toezichthoudende taken en bevoegdheden op het terrein van de bouwregelgeving gaan uitoefenen. Daarbij dienen zij jaarlijks de gemeenteraad verslag uit te brengen over de wijze waarop zij die taken en bevoegdheden in de praktijk hebben uitgeoefend. Met deze wetswijziging wordt dus niet beoogd om gemeenten generiek voor te schrijven hoe vaak zij moeten controleren of bestaande gebouwen nog voldoen aan de regels. Met de plicht om een handhavingsbeleid op te stellen worden burgemeester en wethouders echter wel gedwongen om op dit terrein bewuste beleidskeuzen te maken, waar zij ook door de gemeenteraad op kunnen worden afgerekend. Verwacht mag worden dat hiermee een belangrijke impuls zal worden gegeven aan de bevordering van de bestuurlijke aandacht en prioriteit voor toezicht, controle en handhaving die lokaal nodig is. Zoals ik in mijn antwoord op vraag 8 heb aangegeven, concludeer ik dat de voorschriften in principe afdoende zijn. Aanpassing van de bouwvoorschriften is derhalve niet aan de orde. Of de toepassing ervan in de door u genoemde situaties door bouwer en handhaver altijd juist is geweest, zal uit de in gang gezette onderzoeken moeten blijken, waarna ik eventueel tot passende maatregelen zal overgaan. </antwoord>
      <noten afkomstig="antwoord"/>
   </antwoorden>
</kvr>
