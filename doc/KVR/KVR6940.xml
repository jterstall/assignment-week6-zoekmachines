<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="6">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van de leden Koenders en Dijksma (beiden PvdA) over Indonesië. (Ingezonden 14 april 1998); Antwoord</item>
         <item attribuut="Bestand">19Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR6940
</item>
         <item attribuut="Inhoud">Vragen over de overeenkomst tussen het IMF en Indonesië.</item>
         <item attribuut="Rubriek">Internationale betrekkingen (Overig)</item>
         <item attribuut="Trefwoorden">IMF Indonesië</item>
         <item attribuut="Vindplaats">Kamervragen met antwoord 1997-1998, nr. 1093, Tweede Kamer</item>
         <item attribuut="Afkomstig_van">Financiën</item>
         <item attribuut="Indiener">
            <persoon partij="PvdA">Koenders</persoon>
            <persoon partij="PvdA">Dijksma</persoon>
         </item>
         <item attribuut="Datum_reaktie">1998-04-16</item>
         <item attribuut="Datum_indiening">1998-04-14</item>
         <item attribuut="Document-id">KVR6940</item>
         <item attribuut="Omvang">2 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 1997–1998" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="2239" allpagenumbers="2239 2240" vetnummer="" code="" lopendefooter="Tweede Kamer, vergaderjaar 1997–1998, Aanhangsel" filenaam="KVR6940" issn-nummer="ISSN 0921 - 7398" uitgever="Sdu Uitgevers ’s-Gravenhage 1998"/>
      <vraagdata vraagnummer="1093" onderwerp="" indiendatum="1998-04-14">
         <vrager partij="PvdA" oorsprong="parlement">Koenders</vrager>
         <vrager partij="PvdA" oorsprong="parlement">Dijksma</vrager>
         <vraagt-aan/>
      </vraagdata>
      <antwoorddata antwoorddatum="1998-04-16">
         <antwoorder functie="minister" ministerie="Financiën">Zalm</antwoorder>
         <mede-antwoorder>de ministers van Buitenlandse Zaken en voor Ontwikkelingssamenwerking</mede-antwoorder>
      </antwoorddata>
   </meta>
   <vragen aantal="6">
      <vraag nummer="1">Wat zijn de hoofdpunten van de overeenkomst tussen het Internationaal Monetair Fonds (IMF) en Indonesië? Hoe zal de Nederlandse regering deze overeenkomst beoordelen in de Executive Board van het IMF? </vraag>
      <vraag nummer="2">Welke controversiële monopolies zullen worden afgeschaft? Hoe is verzekerd dat de greep van de familie Soeharto op de economie zal verminderen? Acht de Regering deze verzekering toereikend gezien de recente benoemingen van familieleden van Soeharto in het Kabinet? Hoe beoordeelt de Regering deze benoemingen in het kader van de IMF-principes met betrekking tot good governance en corruptiebestrijding? </vraag>
      <vraag nummer="3">Acht de Regering het terecht dat het IMF de mogelijkheid openhoudt om de subsidies op sojabonen en rijst af te schaffen en de benzineprijzen gradueel te verhogen? Wat zullen de consequenties zijn voor de armste bevolkingsgroepen? </vraag>
      <vraag nummer="4">Welk overleg vindt plaats tussen Wereldbank en IMF over de consequenties voor de armste bevolkingsgroepen? Kunt u aangeven hoeveel geld is besteed aan verkleining van het armoedeprobleem? </vraag>
      <vraag nummer="5">Is er afgesproken dat de Indonesische Regering de private schulden zal overnemen? Zo ja, op welke wijze en tot welke hoogte? Acht de Regering een eventueel tijdelijk schuldenmoratorium wenselijk? </vraag>
      <vraag nummer="6">Wilt u deze vragen beantwoorden vóór het aanstaande overleg over de situatie in Indonesië? </vraag>
      <noten afkomstig="vraag"/>
   </vragen>
   <antwoorden aantal="6">
      <antwoord nummer="1">Hoofddoelstellingen van het IMF-programma zijn het herstel van vertrouwen in de roepia, het versnellen van de herstructurering van het bankwezen, een krachtiger implementatie van structurele hervormingen op andere terreinen, de creatie van een kader om de schuldproblemen van de Indonesische bedrijven aan te pakken en het herstel van handelsfinanciering. Daarbij is het essentieel dat de positie van de armsten niet verslechtert. De opzet van een sociaal vangnet wordt daartoe voortgezet en geïntensiveerd, in lijn met het reeds in gang gezette IMF-beleid. In de overeenkomst met Indonesië wordt vastgehouden aan het programma zoals dat in januari is ondertekend. Gegeven de veranderde macro-economische omgeving en omstandigheden zullen daarin een aantal aanpassingen worden aangebracht. Het betreft: – een neerwaartse bijstelling van de groeiraming (–5% voor 1998), een neerwaartse bijstelling van de wisselkoersraming (tot 6000 rupiah per dollar; dit betekent overigens wel een herstel ten opzichte van het huidige niveau) en een positief geraamd lopende-rekeningsaldo van 3% BBP voor 1998/1999 in plaats van het eerder geraamde tekort van 1% BBP; – verkrapping van het monetair beleid, inclusief verdere verhoging van de korte rente, om de koers van de rupiah te handhaven en de inflatie terug te dringen; – herstructurering van het bankwezen door stopzetting van de liquiditeitsvoorziening en overname van 7 grote banken door de Indonesia Bank Restructuring Agency; – beperking van het oplopen van het overheidstekort door beheersing van subsidies, sterkere selectiviteit ten aanzien van ontwikkelingsprojecten en ruimere overdracht van winsten van staatsbedrijven; – voortgaande privatisering en doorvoering van een aantal andere structurele hervormingen. De transparantie van het Indonesische programma wordt bevorderd door de publicatie van het Memorandum of Economic and Financial Policies (o.a. op de IMF web page op het Internet, www.imf.org). De Nederlandse regering neemt met instemming kennis van het feit dat het IMF en Indonesië overeenstemming hebben bereikt. Zij zal het programma zorgvuldig bestuderen met het oog op de bespreking in de Executive Board. In eerste aanleg, gegeven de omstandigheden in Indonesië kan het oordeel over het programma positief zijn. Het uiteindelijke oordeel hangt af van de wijze waarop de Indonesische regering het programma zal uitvoeren. Overigens vertegenwoordigt de Nederlandse bewindvoerder niet alleen Nederland, maar de gehele kiesgroep waar Nederland deel van uitmaakt. </antwoord>
      <antwoord nummer="2">De monopolies op de groothandel, distributie en import van voedingsmiddelen, kruidnagelhandel, investeringen in oliepalmplantages en de handen in multiplex zullen worden opgeheven. Op de implementatie van deze maatregelen zal dagelijks door een, speciaal voor dit doel gecreëerd, uitvoeringscomité in Indonesië worden toegezien. Met een hogere frequentie dan normaal, zullen er reviews plaatsvinden van de voortgang van het programma door het Fonds. Bovendien zal uitkering van het krediet pas plaatsvinden, nadat Indonesië een aantal essentiële maatregelen heeft genomen. De regering meent dat het IMF hiermee een groot aantal nodige stappen zet om een goede uitvoering van het programma tot stand te brengen. Dit beleid, o.a. het opheffen van deze monopolies, zal bijdragen aan opener concurrentieverhoudingen. De Nederlandse regering acht de benoeming van leden van het Indonesische kabinet een interne politieke Indonesische aangelegenheid. Zij gaat ervan uit dat het nieuwe Indonesische kabinet de internationale standaarden met betrekking tot good governance en corruptiebestrijding zal nakomen. </antwoord>
      <antwoord nummer="3">Bij de start van de crisis bestonden in Indonesië subsidies op een aantal essentiële producten. Aanvankelijk pleitte het IMF voor afschaffing van deze subsidies. Nadat de val van de roepia een onacceptabele prijsverhoging voor deze producten impliceerde, ging het IMF akkoord met de handhaving van deze subsidies, teneinde de zwakste groepen in de samenleving te ontzien. (Volgens de Wereldbank kan het aantal armen in Indonesië dit jaar met zo’n zeven tot tien miljoen personen groeien, en een even groot aantal mensen kan werkloos worden.) Vandaar dat in het programma voor een aantal essentiële producten de subsidies hoger blijven dan eerst werd voorzien. Wij zijn van mening dat dergelijke subsidies in de gegeven omstandigheden acceptabel zijn, maar pleiten voor een meer op als zodanig geïdentificeerde kwetsbare groepen toegesneden sociaal vangnet op de middellange termijn. </antwoord>
      <antwoord nummer="4">Het raamwerk van beleidsmaatregelen van het IMF en vooral de Wereldbank voorziet in maatregelen gericht op het voorkomen van meer armoede in Indonesië door de financiële, economische en ecologische (droogte) crisis. Het IMF, de Wereldbank alsmede de Aziatische Ontwikkelingsbank hebben in dit kader nauw overlegd teneinde een goede afstemming van de diverse inspanningen zeker te stellen. Meer specifiek is over de voornemens van de Wereldbank het volgende te zeggen. In de eerste plaats heeft de Wereldbank een structurele aanpassingsoperatie ter grootte van $ 1 mrd in voorbereiding; bespreking in de Raad van Bewindvoerders wordt nog deze maand voorzien. Onderdeel van de afspraken tussen de Indonesische regering en de Wereldbank is het garanderen van essentiële sociale overheidsuitgaven. Dit heeft onder andere betrekking op primair onderwijs en primaire gezondheidszorg. Ten tweede heeft de Wereldbank zich actief opgesteld om gecoördineerde donorinspanningen op het gebied van armoedebestrijding en essentiële sociale uitgaven voor de armsten zeker te stellen. Het coördineerde in dit kader initiatieven gericht op het zekerstellen van een minimumniveau aan voedselvoorziening. Ten derde bereidt de Wereldbank thans een tweetal operaties voor met een totale omvang van circa $ 500 mln. gericht op armoedebestrijding en het scheppen van werkgelegenheid in de meest getroffen rurale en stedelijke gebieden. Beide projecten zullen onder meer ondersteuning bieden aan publieke infrastructurele projecten van arbeidsintensieve aard. Er wordt naar gestreefd om ook deze projecten in de komende maanden – het rurale project reeds in mei – uit te voeren. De Wereldbank heeft ook een structurele aanpassingsoperatie van de landbouwsector (ter grootte van $ 400 mln) in voorbereiding, die onder andere gericht is op versterking van de landbouwproductiviteit alsmede landbouwdistributiesystemen. De Board zou de operatie deze zomer moeten goedkeuren. Ook de Aziatische Ontwikkelingsbank bereidt een aantal leningen, o.a. gericht op armoedebestrijding, voor. </antwoord>
      <antwoord nummer="5">Nee, de Indonesische overheid zal niet de particuliere schulden overnemen. Op dit moment vinden onderhandelingen plaats tussen debiteuren en crediteuren over de herstructurering van particuliere schulden. Voor die vreemde-valutaschulden die geherstructureerd zijn, is de Indonesische regering voornemens tot op zekere hoogte het wisselkoersprogramma te garanderen. Dit plan zal zekere overeenkomsten vertonen met het programma dat gebruikt werd in Mexico na de crisis in 1982. Een tijdelijk schuldenmoratorium bestaat de facto al. In de huidige omstandigheden – bij de zeer lage koers van de roepia – bood dit moratorium met gelijktijdige onderhandelingen over herstructurering van de particuliere schulden een grotere kans op terugbetaling van althans een deel van de schulden dan aandringen op betaling door de particuliere crediteuren. Dit zou immers tot faillissementen op ongekende schaal in het Indonesische bedrijfsleven hebben geleid. </antwoord>
      <antwoord nummer="6">Bij deze. </antwoord>
      <noten afkomstig="antwoord"/>
   </antwoorden>
</kvr>
