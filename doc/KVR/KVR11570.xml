<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="8">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van de leden Koenders en Dijksma (beiden PvdA) en Hoekema (D66) aan de ministers van Buitenlandse Zaken en voor Ontwikkelingssamenwerking over de situatie in Zimbabwe. (Ingezonden 19 april 2000); Antwoord</item>
         <item attribuut="Bestand">33Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR11570
</item>
         <item attribuut="Inhoud">Vragen over welke maatregelen Nederland neemt ten aanzien van Zimbabwe.</item>
         <item attribuut="Rubriek">Handel en economie (Handelsbelemmeringen) Ontwikkelingssamenwerking (Ontwikkelingshulp Afrika) Staats- en bestuursrecht (Grondrechten)</item>
         <item attribuut="Trefwoorden">Economische sancties Mensenrechten Ontwikkelingssamenwerking Zimbabwe</item>
         <item attribuut="Vindplaats">Kamervragen met antwoord 1999-2000, nr. 1164, Tweede Kamer</item>
         <item attribuut="Vraagnr_bij_indiening">2990010100</item>
         <item attribuut="Afkomstig_van">Buitenlandse Zaken</item>
         <item attribuut="Indiener">
            <persoon partij="PvdA">Koenders</persoon>
            <persoon partij="PvdA">Dijksma</persoon>
            <persoon partij="D66">Hoekema</persoon>
         </item>
         <item attribuut="Datum_reaktie">2000-04-26</item>
         <item attribuut="Datum_indiening">2000-04-19</item>
         <item attribuut="Document-id">KVR11570</item>
         <item attribuut="Omvang">3 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 1999–2000" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="2613" allpagenumbers="2613 2614 2615" vetnummer="2990010100" code="" lopendefooter="Tweede Kamer, vergaderjaar 1999–2000, Aanhangsel" filenaam="KVR11570" issn-nummer="ISSN 0921 - 7398" uitgever="Sdu Uitgevers ’s-Gravenhage 2000"/>
      <vraagdata vraagnummer="1164" onderwerp="" indiendatum="2000-04-19">
         <vrager partij="PvdA" oorsprong="parlement">Koenders</vrager>
         <vrager partij="PvdA" oorsprong="parlement">Dijksma</vrager>
         <vrager partij="D66" oorsprong="parlement">Hoekema</vrager>
         <vraagt-aan>de ministers van Buitenlandse Zaken en voor Ontwikkelingssamenwerking</vraagt-aan>
      </vraagdata>
      <antwoorddata antwoorddatum="2000-04-26">
         <antwoorder functie="minister" ministerie="Buitenlandse Zaken">Van Aartsen</antwoorder>
         <mede-antwoorder>de minister voor Ontwikkelingssamenwerking</mede-antwoorder>
      </antwoorddata>
   </meta>
   <vragen aantal="8">
      <vraag nummer="1">Bent u bereid de ambassadeur van Zimbabwe direct naar het ministerie te ontbieden met betrekking tot de dramatische ontwikkelingen in Zimbabwe? </vraag>
      <vraag nummer="2">Is het waar de er in EU-verband gedacht wordt om (in het Lomé-verdrag vastgelegde) procedures te starten om EU-hulp aan Zimbabwe te stoppen en, zo ja, wat zijn de (Nederlandse) voorstellen terzake? </vraag>
      <vraag nummer="3">Hoe verhoudt zich de Nederlandse positie met betrekking tot sancties tegen Zimbabwe tot de scherpe veroordelingen door Denemarken en Zweden? </vraag>
      <vraag nummer="4">Welke maatregelen denkt de Nederlandse regering te nemen om toelating van EU-waarnemers tijdens de verkiezingen te bewerkstelligen? </vraag>
      <vraag nummer="5">Deelt u de zorg van uw Britse collega Cook dat Zimbabwe politiek en economisch in gevaar is? Welke analyse is gemaakt met betrekking tot de kansen op een burgeroorlog? </vraag>
      <vraag nummer="6">Hoe denkt u te bevorderen dat de landhervormingen wettelijk verlopen, zodat de uitkomst aan de armen ten goede komt? </vraag>
      <vraag nummer="7">Op welke wijze zal de huidige situatie in Zimbabwe gevolgen hebben voor het Nederlandse themaprogramma mensenrechten, vredesopbouw, goed bestuur en voor het programma bedrijfsleven waarvoor Zimbabwe in aanmerking komt? </vraag>
      <vraag nummer="8">Welke maatregelen zijn (door de Nederlandse ambassade) getroffen om de veiligheid van de Nederlandse gemeenschap in Zimbabwe te verzekeren? </vraag>
      <noten afkomstig="vraag"/>
   </vragen>
   <antwoorden aantal="8">
      <antwoord nummer="1">Ja. De in Brussel residerende Zimbabwaanse ambassadeur is inmiddels dringend verzocht zich op het ministerie te vervoegen. Bij deze gelegenheid zal de ernstige Nederlandse bezorgdheid ten aanzien van de situatie in Zimbabwe in het algemeen, en ten aanzien van de gewelddadigheden, inbreuken op de rechtsorde en de veiligheid van de Nederlandse gemeenschap in het bijzonder, tot uitdrukking worden gebracht. Ook de bedenkelijke rol die daarbij wordt gespeeld door het Zimbabwaanse staatshoofd en de door hem gebezigde militante retoriek, zullen aan de orde worden gesteld. De Nederlandse bezorgdheid werd overigens op 13 april jl. uitdrukkelijk onder de aandacht gebracht van de Zimbabwaanse Tijdelijk Zaakgelastigde. Bij het begin van de illegale bezettingen van landbouwbedrijven vorige maand, is direct door de EU-troika in Harare gedemarcheerd bij de Zimbabwaanse Vice-president. Vervolgens is door het Portugese EU-voorzitterschap, mede namens de lidstaten, de Zimbabwaanse ambassadeur te Lissabon ontboden teneinde een soortgelijke boodschap in ontvangst te nemen. </antwoord>
      <antwoord nummer="2">Dat is inderdaad een optie die achter de hand wordt gehouden. Voorlopig geeft de grote meerderheid van de partners (waaronder Nederland) er de voorkeur aan een aantal andere stappen te ondernemen alvorens te bezien of deze procedure formeel gestart zou moeten worden. Eén daarvan behelst het, ook door Nederland gesteunde, initiatief om op korte termijn een Troika-missie op hoog politiek niveau naar Zimbabwe te zenden, met als doel bij de Zimbabwaanse autoriteiten aan te dringen op handhaving van de rechtstaat en op vrije en eerlijke verkiezingen. De aanloop tot de verkiezingen en het verloop daarvan zullen in dit opzicht een belangrijke graadmeter zijn. Op basis van een evaluatie van het resultaat van deze missie, zal wat Nederland betreft over mogelijke nadere maatregelen tegen Zimbabwe in EU-verband op politiek niveau een besluit worden genomen. </antwoord>
      <antwoord nummer="3">Nederland heeft reeds medio 1999 als enige donor besloten de structurele bilaterale OS-relatie met Zimbabwe af te bouwen, op grond van ernstige twijfels ten aanzien van het door de Zimbabwaanse regering gevoerde economische beleid en bestuur. Wij zien in dit stadium echter geen aanleiding de bestaande, zoals gezegd in afbouw zijnde, lopende OS-programma’s geheel te bevriezen. De lopende hulp is sterk gericht op basisvoorzieningen als onderwijs en gezondheidszorg. Van een abrupte beëindiging daarvan zouden de zwaksten in de Zimbabwaanse samenleving de dupe zijn. Wel is de Nederlandse bijdrage (en van andere donoren als Denemarken, Zweden en de Wereldbank) via het UNDP ter ondersteuning van een eerste fase van het landhervormingsprogramma een maand geleden opgeschort in verband met de bedrijfsbezettingen. Onder de omstandigheden achten wij het juist zinvol wel steun te blijven verlenen aan ngo’s of lokale organisaties ter versterking van mensenrechten, goed bestuur en democratisering in Zimbabwe. Het themaprogramma «Bedrijfsleven» staat in principe nog open voor Zimbabwe maar ligt de facto stil vanwege de voortdurende economische crisis. Besloten is wel een tenderevaluatie onder het Programma Samenwerking Opkomende Markten te bevriezen. Door Denemarken en Zweden is recentelijk besloten tot opschorting van alle nieuwe hulp via de overheid aan Zimbabwe. Van een besluit door deze landen tot beëindiging van de structurele samenwerkingsrelatie is voorzover ons bekend geen sprake. Lopende programma’s, met uitzondering van de steun aan de landhervormingen, gaan door. Ook de Deense en Zweedse steun aan de Zimbabwaanse «civil society» vinden doorgang. Eventuele andere Zweedse en Deense stappen of sancties ten aanzien van Zimbabwe zijn ons op dit moment niet bekend. </antwoord>
      <antwoord nummer="4">Door de EU is besloten om verkiezingsondersteuning aan Zimbabwe aan te bieden, waaronder het zenden van waarnemers. Daarbij dient dan wel te worden voldaan aan de gebruikelijke minimale voorwaarden voor een vrij en eerlijk verkiezingsproces, zoals een onafhankelijke kiescommissie en een transparant en volledig kiesregister. Daaraan lijkt thans nog niet te zijn voldaan, nog afgezien van het klimaat van intimidatie en het feit dat President Mugabe vooralsnog niet gediend lijkt van buitenlandse bemoeienissen. Door de EU-ambassadeurs in Harare zal op korte termijn bij de Zimbabwaanse autoriteiten het geclausuleerde aanbod tot steun aan het verkiezingsproces (inclusief waarneming) aan de orde worden gesteld. Overigens geeft Nederland, samen met een aantal andere partners, via Zimbabwaanse ngo’s indirect steun aan het verkiezingsproces door bij te dragen aan de opleiding van locale verkiezingswaarnemers. </antwoord>
      <antwoord nummer="5">Ja, wij delen die zorg. Een escalatie van geweld, en toenemende wetteloosheid in Zimbabwe, is niet uitgesloten. Ten aanzien van de nodige voorzorgsmaatregelen die zijn getroffen met het oog op de veiligheid van de Nederlanders in Zimbabwe, zij verwezen naar het antwoord op vraag 8. Dit gezegd zijnde, achten wij het op dit moment minder zinvol te speculeren over de kansen op een burgeroorlog. Wij stellen vast dat binnen de partij van President Mugabe de steun voor diens onverantwoordelijk optreden en militante retoriek afneemt. Tot dusverre hebben zowel de oppositie als de betrokken boeren zich ondanks zeer ernstige intimidaties en bedreigingen, terughoudend opgesteld. Het Zimbabwaanse leger, dat overigens de handen vol heeft aan de interventie in de DRC, heeft onlangs verklaard zich niet te zullen mengen in de verkiezingsstrijd, en haar loyaliteit aan de staat bevestigd. </antwoord>
      <antwoord nummer="6">Onder de huidige omstandigheden kunnen de landhervormingen niet ordentelijk en volgens de wet worden uitgevoerd. Uitgangspunt daarbij zijn nog altijd de afspraken die in september 1998 zijn gemaakt tussen de Zimbabwaanse regering, de Commerciële Boerenbond en de internationale donoren. Daarbij was ook Nederland intensief betrokken. Bij een normalisering van de situatie en een herstel van de rechtsorde, kan in principe worden voortgebouwd op deze afspraken. Deze voorzagen onder meer in de geleidelijke ingebruikname van circa 1 miljoen hectare landbouwgrond, welke reeds lange tijd beschikbaar is. Op termijn worden verdergaande landhervormingen evenwel gecompliceerd door een door het parlement aanvaarde wet, die onteigening zonder enige vorm van compensatie mogelijk maakt. </antwoord>
      <antwoord nummer="7">Zie ook het antwoord op vraag 3. Het zogenaamde DMV-programma is nog in opbouw. Tot dusverre vinden geen programma’s plaats in samenwerking met de Zimbabwaanse overheid; onder de huidige omstandigheden zal daarvan nadrukkelijk geen sprake kunnen zijn. Vanuit het DMV-programma wordt thans steun gegeven aan diverse non-gouvernementele organisaties die zich bezig houden met «civic education» en het trainen van lokale verkiezingswaarnemers. Voorts wordt samen met Denemarken een bijdrage geleverd aan een programma dat tot doel heeft het kiesregister op te schonen. </antwoord>
      <antwoord nummer="8">De Nederlandse Ambassade in Harare onderhoudt nauw contact met de Nederlandse gemeenschap in Zimbabwe (circa 1500 personen, waaronder een 50-tal boeren) en is via diverse alarmnummers 24 uur per dag bereikbaar. Alle bij de Ambassade bekende Nederlanders (ruim 1000) zijn in een brief van de Ambassadeur op de hoogte gesteld van het veiligheidsplan dat in werking is getreden. Zij zijn geadviseerd om verhoogde waakzaamheid in acht te nemen en de omgeving van bezette boerderijen en politieke betogingen te mijden. Via Radio Nederland Wereldomroep zijn voorts alle in Zimbabwe verblijvende Nederlanders opgeroepen om zich bij de ambassade alsnog te registreren dan wel te melden. Bijzondere aandacht gaat uit naar de Nederlandse boerengemeenschap, die in dit opzicht bovendien een beroep kan doen op het landelijke netwerk van crisisteams van de Zimbabwaanse Commerciële Boerenbond. De ambassade onderhoudt daarmee nauw contact. Medewerkers van de ambassade hebben verschillende Nederlandse boerenbedrijven bezocht en tot twee keer geïntervenieerd bij het bevoegd gezag. De ambassadeur heeft reeds in een vroeg stadium tegenover de Zimbabwaanse Minister van Buitenlandse Zaken haar ernstige verontrusting over de situatie overgebracht en laten weten dat de veiligheid van alle in Zimbabwe verblijvende Nederlanders een zaak is van alles overstijgend belang. </antwoord>
      <noten afkomstig="antwoord"/>
   </antwoorden>
</kvr>
