<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="7">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van de leden Van der Staaij (SGP), Rouvoet (ChristenUnie) en Teeven (LN) aan de ministers van Binnenlandse Zaken en Koninkrijksrelaties en van Justitie over antisemitische uitlatingen in demonstraties en debatten over het Midden-Oosten. (Ingezonden 18 oktober 2002); Antwoord</item>
         <item attribuut="Bestand">17Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR16812
</item>
         <item attribuut="Rubriek">Staats- en bestuursrecht (Grondrechten)</item>
         <item attribuut="Trefwoorden">Demonstraties Midden-Oosten Rassendiscriminatie</item>
         <item attribuut="Vindplaats">Kamervragen met antwoord 2002-2003, nr. 463, Tweede Kamer</item>
         <item attribuut="Vraagnr_bij_indiening">2020301930</item>
         <item attribuut="Afkomstig_van">Justitie (JUS)</item>
         <item attribuut="Indiener">
            <persoon partij="SGP">Van der Staaij</persoon>
            <persoon partij="ChristenUnie">Rouvoet</persoon>
            <persoon partij="LN">Teeven</persoon>
         </item>
         <item attribuut="Datum_reaktie">2002-12-06</item>
         <item attribuut="Datum_indiening">2002-10-18</item>
         <item attribuut="Document-id">KVR16812</item>
         <item attribuut="Omvang">2 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 2002–2003" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="975" allpagenumbers="975 976" vetnummer="2020301930" code="" lopendefooter="Tweede Kamer, vergaderjaar 2002–2003, Aanhangsel" filenaam="KVR16812" issn-nummer="ISSN 0921 - 7398" uitgever="Sdu Uitgevers ’s-Gravenhage 2002"/>
      <vraagdata vraagnummer="463" onderwerp="" indiendatum="2002-10-18">
         <vrager partij="SGP" oorsprong="parlement">Van der Staaij</vrager>
         <vrager partij="ChristenUnie" oorsprong="parlement">Rouvoet</vrager>
         <vrager partij="LN" oorsprong="parlement">Teeven</vrager>
         <vraagt-aan>de ministers van Binnenlandse Zaken en Koninkrijksrelaties en van Justitie</vraagt-aan>
      </vraagdata>
      <antwoorddata antwoorddatum="6 december 2002), zie ook Aanhangsel Handelingen nr. 333, vergaderjaar 2002–2003">
         <antwoorder functie="minister" ministerie="Justitie">Donner</antwoorder>
         <mede-antwoorder/>
      </antwoorddata>
   </meta>
   <vragen aantal="7">
      <vraag nummer="1" voetnoot="1">Hebt u kennisgenomen van de recente berichtgeving over toenemende antisemitische uitlatingen in demonstraties en debatten over het Midden-Oosten? <voetnoot nummer="1"/>
      </vraag>
      <vraag nummer="2">Deelt u de bezorgdheid die uit de berichtgeving over toenemende antisemitische uitlatingen naar voren komt? </vraag>
      <vraag nummer="3" voetnoot="2">Hoe staat het met de uitvoering van de maatregelen ter voorkoming van antisemitische uitingen, zoals u die deze zomer in de beantwoording van Kamervragen naar voren hebt gebracht? <voetnoot nummer="2"/>
      </vraag>
      <vraag nummer="4">Op welke wijze worden organisatoren van demonstraties aangesproken op het voorkomen van antisemitische uitingen, zoals het roepen van leuzen en het vertonen van hakenkruizen? </vraag>
      <vraag nummer="5">Hoe wilt u voorkomen dat het maatschappelijk debat over het Midden-Oosten wordt vervuild met antisemitische uitingen? Zijn daarover rechtstreekse contacten met groepen die zich eerder schuldig hebben gemaakt aan antisemitische uitingen, zoals bepaalde groepen Marokkaanse jongeren? </vraag>
      <vraag nummer="6">Wordt er ook in strafrechtelijk opzicht voortvarend opgetreden tegen antisemitische uitingen? </vraag>
      <vraag nummer="7">Bent u van mening dat de recente uitspraken van mevrouw Duisenberg, waaronder het noemen van een aantal van zes miljoen handtekeningen onzorgvuldig en ongepast zijn en bent u daarom bereid om afstand te nemen van deze uitlatingen? </vraag>
      <noten afkomstig="vraag">
         <noot nummer="1" datum="2002-10-5" bron="Bijvoorbeeld: , in: Nederlands Dagblad" titel="R.K. Kerk: opmerking Gretta antisemitisch">Bijvoorbeeld: «R.K. Kerk: opmerking Gretta antisemitisch», in: Nederlands Dagblad, 5 oktober 2002</noot>
         <noot nummer="2">Aanhangsel Handelingen, nr. 1433. vergaderjaar 2001–2002</noot>
      </noten>
   </vragen>
   <antwoorden aantal="7">
      <antwoord nummer="1">Ja. </antwoord>
      <antwoord nummer="2">De verscherping van het conflict in het Midden-Oosten die zich in de afgelopen jaren heeft gemanifesteerd, is onmiskenbaar van invloed geweest op de oordeelsvorming van degenen die zich met één van de partijen in dit conflict verbonden voelen. Wat ons verontrust is de wijze waarop de situatie in het Midden-Oosten geleidelijk aan ieder normaal gesprek onmogelijk lijkt te maken. Daarbij wordt naar twee kanten doorgeslagen. </antwoord>
      <antwoord nummer="3">In reactie op Kamervragen van de heer Dittrich heeft mijn ambtsvoorganger een viertal maatregelen genoemd die mede beogen antisemitische uitingen en incidenten te voorkomen en te bestrijden. Dat betreft in de eerste plaats het wetsvoorstel strafmaatverhoging structurele vormen van discriminatie waarmee ook structurele vormen van antisemitisme bestreden kunnen worden. Van dit wetsvoorstel heeft uw Kamer de nota naar aanleiding van het verslag op 27 december 2001 ontvangen. Voorts is gewezen op het wetsvoorstel ter implementatie van richtlijn nr. 2000/43/EG en richtlijn nr. 2000/78/EG (EG-implementatiewet Algemene wet gelijke behandeling). Het advies van de Raad van State over dit wetsvoorstel is inmiddels ontvangen. Op dit moment wordt gewerkt aan het nader rapport. Het wetsvoorstel zal begin 2003 bij de Tweede Kamer worden ingediend. Het Landelijk Bureau Discriminatiezaken (LBD) bij de politie is sinds 1 september jl. operationeel. Zoals ik heb geantwoord op recente vragen van de heer Rehwinkel over het toenemende aantal geweld- en doodsbedreigingen via internet, worden momenteel voorbereidingen getroffen om door middel van onderzoek de huidige stand van zaken bij de Nederlandse politie in beeld te brengen. Binnen de meeste politiekorpsen is inmiddels een contactpersoon discriminatiezaken aangesteld. </antwoord>
      <antwoord nummer="4">Voordat een demonstratie wordt gehouden, treedt de politie in overleg met de organisatoren van de demonstratie. Daarbij worden afspraken gemaakt over het verloop van de demonstratie en over ordemaatregelen die de organisatoren zelf nemen, zoals de inzet van een eigen ordedienst. In dergelijke gesprekken wordt ook duidelijk gemaakt dat bij met name antisemitische of racistische uitingen door de politie zal worden ingegrepen. </antwoord>
      <antwoord nummer="5">Het voeren van een zindelijk maatschappelijk debat over de situatie in het Midden-Oosten is alleen mogelijk als men zich respectvol naar elkaar toe gedraagt en bereid is naar elkaars standpunten te luisteren. In dit verband zie ik een belangrijke rol weggelegd voor het Nationaal Platform voor overleg en samenwerking tegen Racisme en Discriminatie dat op 9 april 2002 door de voormalig minister voor Grote Steden- en Integratiebeleid is geïnstalleerd. In dit platform hebben experts zitting die voorgedragen zijn door o.a. Islam en Burgerschap, Raad van Kerken en het Centrum voor Informatie en Documentatie Israël (CIDI). Individuen die zich aan discriminerende of racistische uitingen schuldig maken, kunnen erop rekenen dat zij op hun gedrag zullen worden aangesproken. </antwoord>
      <antwoord nummer="6">Sinds 1997, met de invoering van de Richtlijn discriminatiezaken (in 1999 vervangen door de Aanwijzing discriminatie), voert het Openbaar Ministerie (OM) een specifiek beleid gericht op de vervolging van discriminatie. In september 1998 heeft het OM het Landelijk Expertise Centrum Discriminatie (LECD) opgericht, dat onder andere discriminatieofficieren van justitie adviseert in discriminatiezaken en deze ondersteunt in hun samenwerking met de politie, de gemeente en anti-discriminatiebureaus. De Aanwijzing bepaalt dat van alle aangiften en klachten betreffende discriminatie (hieronder vallen ook antisemitische uitingen), die bij de politie binnenkomen, een proces-verbaal moet worden opgemaakt. Hoofdregel is dat bij overtreding van discriminatiebepalingen altijd een strafrechtelijke reactie volgt (dagvaarding of transactie) indien de zaak vervolgbaar is. Slechts bij hoge uitzondering volgt geen strafrechtelijke reactie. Voorts bepaalt de Aanwijzing dat alle discriminatiezaken zo spoedig mogelijk dienen te worden afgedaan. De zogenaamde doorlooptijd van discriminatiezaken met een antisemitische achtergrond bedroeg in 2001 gemiddeld 132 dagen. (Onder doorlooptijd wordt de tijd verstaan die is gelegen tussen binnenkomst van een proces-verbaal op het parket en de afdoening door het OM danwel de datum van de einduitspraak in eerste aanleg.) </antwoord>
      <antwoord nummer="7">Het arrondissementsparket te Amsterdam heeft enkele aangiften ontvangen tegen mevrouw Duisenberg. Het LECD is gevraagd advies omtrent een mogelijke strafvervolging uit te brengen. De officier van justitie te Amsterdam zal vervolgens begin december a.s. een vervolgingsbeslissing nemen. Nu de uitspraken van mevrouw Duisenberg voorwerp van strafrechtelijk onderzoek zijn, past het mij niet daar op dit moment publiekelijk op te reageren. </antwoord>
      <noten afkomstig="antwoord"/>
   </antwoorden>
</kvr>
