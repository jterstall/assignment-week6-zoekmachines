<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="3">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van de leden Buijs en Mosterd (beiden CDA) aan de minister van Volksgezondheid, Welzijn en Sport over borstkankeronderzoek bij rolstoelgebruikers. (Ingezonden 25 maart 2002); Antwoord</item>
         <item attribuut="Bestand">16Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR15545
</item>
         <item attribuut="Inhoud">Betreft vragen over problemen die rolstoelgebruikers ondervinden bij het deelnemen aan borstkankeronderzoek.</item>
         <item attribuut="Rubriek">Gezondheidszorg (Ziekten en ziektepreventie) Welzijn (Lichamelijk gehandicapten)</item>
         <item attribuut="Trefwoorden">Kanker Lichamelijk gehandicapten Preventieve gezondheidszorg</item>
         <item attribuut="Vindplaats">Kamervragen met antwoord 2001-2002, nr. 1046, Tweede Kamer</item>
         <item attribuut="Vraagnr_bij_indiening">2010208350</item>
         <item attribuut="Afkomstig_van">Volksgezondheid, Welzijn en Sport (VWS)</item>
         <item attribuut="Indiener">
            <persoon partij="CDA">Buijs</persoon>
            <persoon partij="CDA">Mosterd</persoon>
         </item>
         <item attribuut="Datum_reaktie">2002-04-19</item>
         <item attribuut="Datum_indiening">2002-03-25</item>
         <item attribuut="Document-id">KVR15545</item>
         <item attribuut="Omvang">2 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 2001–2002" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="2209" allpagenumbers="2209 2210" vetnummer="2010208350" code="" lopendefooter="Tweede Kamer, vergaderjaar 2001–2002, Aanhangsel" filenaam="KVR15545" issn-nummer="ISSN 0921 - 7398" uitgever="Sdu Uitgevers ’s-Gravenhage 2002"/>
      <vraagdata vraagnummer="1046" onderwerp="" indiendatum="2002-03-25">
         <vrager partij="CDA" oorsprong="parlement">Buijs</vrager>
         <vrager partij="CDA" oorsprong="parlement">Mosterd</vrager>
         <vraagt-aan>de minister van Volksgezondheid, Welzijn en Sport</vraagt-aan>
      </vraagdata>
      <antwoorddata antwoorddatum="2002-04-19">
         <antwoorder functie="minister" ministerie="Volksgezondheid, Welzijn en Sport">Borst</antwoorder>
         <mede-antwoorder/>
      </antwoorddata>
   </meta>
   <vragen aantal="3">
      <vraag nummer="1">Bent u op de hoogte van de problemen die rolstoelgebruikers ondervinden bij het deelnemen aan borstkankeronderzoek? Zo ja, kunt u aangeven met welke problemen mensen met een handicap te maken krijgen bij borstkankeronderzoek? Heeft u inzicht in de omvang en de samenstelling van deze groep mensen? </vraag>
      <vraag nummer="2">Worden er speciale voorzieningen getroffen, zodat mensen met een handicap kunnen deelnemen aan borstkankeronderzoek? Zo ja, kunt u per relevante handicap aangeven welke voorzieningen dat zijn? Zo neen, waarom niet? </vraag>
      <vraag nummer="3">Wat zijn de criteria die worden gehanteerd en tegen elkaar afgewogen bij het treffen van een speciale voorziening voor mensen met een handicap? Deelt u de mening dat de gezondheidszorg in Nederland ook toegankelijk moet zijn voor mensen met een handicap, en dat criteria in het onderhavige geval derhalve zeer zorgvuldig moeten worden gehanteerd en gewogen? </vraag>
      <noten afkomstig="vraag"/>
   </vragen>
   <antwoorden aantal="3">
      <antwoord nummer="1">Ja. Onlangs attendeerde de Chronisch zieken en Gehandicapten Raad Nederland mij op de kwestie. Al eerder is deze onder mijn aandacht gebracht door een gehandicapte deelneemster aan het bevolkingsonderzoek. Het probleem is meerledig. In de eerste plaats zijn de mobiele units, waar de vrouwen voor het onderzoek heen moeten, niet voorzien van een (til)lift voor rolstoelen. Voorts zijn niet alle standplaatsen voldoende toegankelijk. Vrouwen die enigszins mobiel zijn en rechtop kunnen zitten, kunnen nog in de onderzoeksunit worden geholpen; het röntgenapparaat kan worden bijgesteld om de borstfoto’s in zittende houding te maken. Omdat het bij- en afstellen van het röntgenapparaat tijd kost, wordt aan rolstoelgebruikers gevraagd dit van te voren aan te geven en worden met hen andere afspraken gemaakt, zodat de onderzoeken met de nodige aandacht kunnen worden uitgevoerd. In de onderzoeksruimtes is het niet mogelijk om de borstfoto’s in liggende houding te maken. Het apparaat is hier niet geschikt voor en er is niet voldoende ruimte. De CG-Raad schat de omvang van deze groep rolstoelgebruiksters op meer dan enkele duizenden, mogelijk zelfs enkele tienduizenden. Het gaat om vrouwen tussen de 50 en 75 jaar. Sinds enkele jaren nemen vrouwen in de leeftijdsgroep 70 tot en met 75 jaar deel aan het bevolkingsonderzoek. Hieronder bevinden zich relatief veel vrouwen die slecht ter been zijn, hetgeen de werkdruk binnen de screeningsorganisatie heeft verhoogd. </antwoord>
      <antwoord nummer="2">Er zijn voor rolstoelgebruikers speciale regelingen getroffen. In het beginstadium van de screening (ca. tien jaar geleden) zijn enkele van de onderzoeksunits voorzien van een (til)lift. De ervaring hiermee was echter dat daar slechts een hoogst enkele keer gebruik van werd gemaakt. Het hefvermogen van deze liften was te beperkt om elektrische rolstoelen te transporteren. Voorts is de ruimte in de mobiele unit zo beperkt, dat – zelfs indien een elektrische rolstoel binnengelaten had kunnen worden – het manoeuvreren van de rolstoel en de cliënte een tijdrovende opgave zou zijn geworden. Ook het verplaatsen van de lift is gecompliceerd gebleken, terwijl de kosten niet in verhouding stonden tot het gebruik. Omdat de lift aan de buitenkant van de mobiele unit was gemonteerd, was deze bovendien regelmatig doelwit van vernieling. Om bovenstaande redenen is toen van algemene toepassing afgezien. Een en ander neemt niet weg dat – afhankelijk van individuele kenmerken en omstandigheden – rolstoelgebruiksters op afspraak aan de screening kunnen deelnemen. Screeningsorganisaties hebben ook afspraken gemaakt met ziekenhuizen om in voorkomende gevallen, b.v. als de vrouw beslist niet uit de rolstoel kan, het onderzoek daar uit te voeren. Tevoren is dan gecheckt of de apparatuur aan de eisen voor screening voldoet. Beschikt een screeningsorganisatie over een «vaste» onderzoeksruimte, dan wordt gehandicapte vrouwen gevraagd daarheen te komen voor het onderzoek. Waar zulks in verband met de zwaarte van de handicap niet mogelijk blijkt, kan getracht worden via de huisarts een afspraak met een ziekenhuis te maken. De screeningsorganisaties leggen momenteel de laatste hand aan een regeling voor de screening van geïnstitutionaliseerde en/of wilsonbekwame cliëntes, onder wie zich ook rolstoelgebruikers bevinden. </antwoord>
      <antwoord nummer="3">De gezondheidszorg dient voor alle mensen in gelijke mate beschikbaar te zijn. Dit geldt ook voor de screening op borstkanker. Mensen die als gevolg van een handicap gebruik maken van een rolstoel – of mensen met welke andere handicap of chronische ziekte dan ook – vormen hierop geen uitzondering. Het bevolkingsonderzoek naar borstkanker is bestemd voor vrouwen van de oudere leeftijdsgroep en daarom is er voor de uitvoering voor gekozen om «het onderzoek naar hen toe te brengen» door het uit te voeren in mobiele onderzoeksunits. Voor die vrouwen die als gevolg van hun beperkingen geen gebruik kunnen maken van deze mobiele units, moet in de eerste plaats worden gekeken of de toegankelijkheid van deze units kan worden verbeterd. Een goede hellingbaan zou ook voor vrouwen die slecht ter been zijn een goed alternatief zijn voor een steile trap. Zoals hiervoor aangegeven laat de beperkte ruimte in de mobiele units niet toe dat elektrische rolstoelen binnen kunnen worden gebruikt. De aanpassingen die hiervoor in deze ruimtes nodig zijn, zouden de omvang van de units dermate vergroten, dat deze niet meer over de openbare weg verplaatst kunnen worden. Het zal dan moeilijk zijn om het bevolkingsonderzoek met mobiele units uit te voeren. Deze aanpassingen zijn ook niet noodzakelijk. Nu al wordt bij de uitnodiging expliciet gevraagd om contact met de screeningsorganisatie op te nemen, als betrokkene door een handicap niet in staat is het onderzoek op de gebruikelijke wijze te krijgen. Per individueel geval wordt dan overleg gevoerd, hoe dit dan wèl kan plaatsvinden. Het uitgangspunt hierbij blijft dat de eventuele extra kosten (bijv. vervoer) niet voor rekening van de betreffende persoon zullen komen. Gezien het feit dat nog niet algemeen bekend is dat ook als er sprake is van een – lichamelijke of verstandelijke – handicap, betrokkene aanspraak heeft op het periodieke onderzoek op borstkanker, zal ik de betreffende organisaties dringend verzoeken hiertoe de noodzakelijke stappen te nemen. </antwoord>
      <noten afkomstig="antwoord"/>
   </antwoorden>
</kvr>
