<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="5">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van het lid Schoenmakers (PvdA) aan de staatssecretaris van Justitie over de kwestie S.L.1 (Ingezonden 23 oktober 2001); Antwoord</item>
         <item attribuut="Bestand">16Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR14644
</item>
         <item attribuut="Inhoud">Vragen over een geval van mogelijk misbruik van een dochter door de moeder, en een oordeel van de Nationale Ombudsman over het functioneren van de Raad van de Kinderbescherming in deze kwestie.</item>
         <item attribuut="Rubriek">Burgerlijk recht en burgerlijk procesrecht (Personen- en familierecht) Welzijn (Jeugdigen)</item>
         <item attribuut="Trefwoorden">Kinderbescherming Kindermishandeling Zedendelicten</item>
         <item attribuut="Vindplaats">Kamervragen met antwoord 2001-2002, nr. 290, Tweede Kamer</item>
         <item attribuut="Vraagnr_bij_indiening">2010201360</item>
         <item attribuut="Afkomstig_van">Justitie (JUS)</item>
         <item attribuut="Indiener">
            <persoon partij="PvdA">Schoenmakers</persoon>
         </item>
         <item attribuut="Datum_reaktie">2001-11-13</item>
         <item attribuut="Datum_indiening">2001-10-23</item>
         <item attribuut="Document-id">KVR14644</item>
         <item attribuut="Omvang">2 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 2001–2002" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="605" allpagenumbers="605 606" vetnummer="2010201360" code="" lopendefooter="Tweede Kamer, vergaderjaar 2001–2002, Aanhangsel" filenaam="KVR14644" issn-nummer="ISSN 0921 - 7398" uitgever="Sdu Uitgevers ’s-Gravenhage 2001"/>
      <vraagdata vraagnummer="290" onderwerp="" indiendatum="2001-10-23">
         <vrager partij="PvdA" oorsprong="parlement">Schoenmakers</vrager>
         <vraagt-aan>de staatssecretaris van Justitie</vraagt-aan>
      </vraagdata>
      <antwoorddata antwoorddatum="2001-11-13">
         <antwoorder functie="staatssecretaris" ministerie="Justitie">Kalsbeek</antwoorder>
         <mede-antwoorder/>
      </antwoorddata>
   </meta>
   <vragen aantal="5">
      <vraag nummer="1" voetnoot="1">Bent u bekend met de kwestie S.L.? <voetnoot nummer="1"/>
      </vraag>
      <vraag nummer="2" voetnoot="1">Bent u, niettegenstaande het oordeel van de Nationale Ombudsman, van mening dat de Raad voor de Kinderbescherming toch heeft voldaan aan de eis van hoor en wederhoor van de ouders van S.L.? <voetnoot nummer="1"/>
      </vraag>
      <vraag nummer="3">Deelt u het standpunt dat de intake destijds niet is verricht op basis van een genoegzame instructie? Zo ja, welke wijziging(en) zijn sedertdien (desondanks) doorgevoerd? </vraag>
      <vraag nummer="4">Bent u van mening dat van de verdachtmaking van misbruik van de dochter door de moeder geen enkel bewijs is geleverd? Begrijpt u dat aan de sociaal-psychologische leefsitutie van het betrokken gezin ernstige schade is berokkend en de ouders daardoor genoodzaakt zijn hun dochter elders een onbezwaarde leefsitutie aan te bieden tegen hoge financiële lasten? </vraag>
      <vraag nummer="5">Zou dit probleem niet eerder door middel van mediation tot een eindoplossing kunnen worden gebracht, dan door middel van de door u geadviseerde procedure via de rechter? </vraag>
      <noten afkomstig="vraag">
         <noot nummer="1">Omwille van de privacy worden initialen gebruikt</noot>
      </noten>
   </vragen>
   <antwoorden aantal="5">
      <antwoord nummer="1">Ja. </antwoord>
      <antwoord nummer="2">De Nationale ombudsman heeft een onderzoek verricht naar een klacht van de ouders van S.L. over de wijze waarop een ressortsdirecteur van de Raad voor de Kinderbescherming hun klachten heeft behandeld. De ouders van S.L. zijn onder meer van mening dat er i.c. geen juiste uitvoering is gegeven aan het beginsel van hoor en wederhoor. De Nationale ombudsman heeft geconstateerd dat de verzoeker voldoende de gelegenheid heeft gehad om ten aanzien van een groot gedeelte van zijn vragen en klachten over de handelwijze van de Raad zijn visie naar voren te brengen. Ik onderschrijf derhalve dat het beginsel van hoor en wederhoor is toegepast op een groot gedeelte van de klachten. Ten aanzien van twee nieuwe klachten die pas in een later gesprek aan de orde kwamen heeft de Raad niet met de vereiste zorgvuldigheid gehandeld. Naar aanleiding hiervan heeft de Raad zijn excuses aangeboden aan de ouders van S.L. en aangegeven dat er één landelijke beleidslijn ontwikkeld zal worden inzake het zorgvuldig toepassen van hoor en wederhoor. </antwoord>
      <antwoord nummer="3">De Raad voor de Kinderbescherming heeft tot taak de belangen van minderjarigen te beschermen. Deze belangen kunnen in het geding komen bij ernstige conflictsituaties tussen ouders en kind. De Raad kan ter uitvoering van zijn taak ingevolge artikel 242 van Boek 1 van het Burgelijk Wetboek de situatie van een minderjarige onderzoeken teneinde te bezien of een maatregel van kinderbescherming nodig is. In het kader van dit onderzoek kan de Raad een minderjarige uit huis plaatsen. Tevens kan de Raad informatie inwinnen in de directe sociale omgeving van het gezin, met als doel om een verantwoorde beslissing te nemen. Aan welke personen of instanties de Raad de informatie vraagt, is ter beoordeling van de Raad zelf. Ten tijde van de zaak S.L. was het Normenrapport II van toepassing op de werkwijze van de Raad voor de Kinderbescherming. De instructie die hierin staat voor het verrichten van de intake is gehandhaafd in het rapport Normen 2000 (geldend vanaf 1 april 2001). Gewijzigd is dat de Raad nog slechts in zeer acute, bedreigende situaties rechtstreeks een melding in ontvangst zal nemen en de intake zal doen. Uitgangspunt is dat de intake in beschermingszaken (opvoedingsproblemen) wordt gedaan door de Bureaus Jeugdzorg c.q. door de Advies- en Meldpunten Kindermishandeling. Daarnaast zijn er scherpere kwaliteitseisen gesteld aan de intakewerkzaamheden. </antwoord>
      <antwoord nummer="4">De Raad heeft de ernstige beschuldigingen van S.L. over seksuele mishandeling door haar moeder opgevat als een signaal van een verstoorde relatie tussen S.L. en haar moeder. Zoals ook de Nationale ombudsman in zijn rapport aangeeft, diende de Raad er op voorhand rekening mee te houden dat de door S.L. geuite beschuldiging van misbruik wel juist kon zijn en dat de belangen van S.L. wel werden bedreigd. Ook nadat een psychiater na onderzoek had geconstateerd dat de vermeende mishandelingen hoogstwaarschijnlijk niet hadden plaatsgevonden, heeft de Raad terecht kunnen menen dat S.L. niet thuis zou kunnen wonen. Gelet op de ernstige verstoorde gezinssituatie was uithuisplaatsing van S.L. noodzakelijk om rust in de situatie te brengen en te bezien welke hulpverlening op gang kon worden gebracht. Gezien de leeftijd van S.L. is hierbij van belang dat S.L. zelf (nog) niet naar huis wilde. </antwoord>
      <antwoord nummer="5">Zoals ik ook in mijn brief van 3 oktober 2000 aan de ouders van S.L. heb meegedeeld, onderschrijf ik het oordeel van de Nationale ombudsman dat de Raad voor de Kinderbescherming in de zaak S.L. in beginsel zorgvuldig heeft gehandeld. De Raad heeft voldaan aan zijn wettelijke taak en binnen zijn bevoegdheden gehandeld. Een aantal gedragingen van de Raad is door de Nationale ombudsman niet behoorlijk bevonden. Echter niet kan worden geconcludeerd dat deze gedragingen hebben geleid tot de materiële en psychische schade waarvan de ouders van S.L. vergoeding vorderen. Daar er naar mijn oordeel geen causaal verband bestaat tussen de gedragingen van de Raad en de vermeende schade die de ouders van S.L. hebben geleden, heb ik de vordering om schadevergoeding afgewezen. Ik zie in dit kader dan ook geen noodzaak tot het inschakelen van een commissie of een mediator, zoals door de ouders van S.L. wordt voorgesteld. Ook een financiële (schikkings)regeling op humanitaire gronden wijs ik af. Niet alleen gaat hiervan een grote precedentwerking uit, het aangaan van een dergelijke regeling suggereert tevens het aanvaarden van de aansprakelijkheid van het handelen van de Raad voor de Kinderbescherming, hetgeen ik nu juist bestrijd. De wederzijdse argumenten voor en tegen een bemiddelingspoging zijn zowel schriftelijk als in gesprek meerdere malen duidelijk uitgewisseld. Het is nu aan de rechter om een definitieve beslissing te nemen. </antwoord>
      <noten afkomstig="antwoord"/>
   </antwoorden>
</kvr>
