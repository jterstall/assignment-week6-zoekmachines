<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van het lid O. P. G. Vos (VVD) over het functioneren van de Rijksrecherche. (Ingezonden 7 april 1998); Antwoord</item>
         <item attribuut="Bestand">18Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR7192
</item>
         <item attribuut="Inhoud">Betreft o.a. de handelwijze in de zaak van de politieman Benno Wagt.</item>
         <item attribuut="Rubriek">Criminaliteit en openbare orde (Bijzondere opsporings- en inspectiediensten) Criminaliteit en openbare orde (Politie)</item>
         <item attribuut="Trefwoorden">Opsporingen Politie</item>
         <item attribuut="Vindplaats">Kamervragen met antwoord 1997-1998, nr. 1291, Tweede Kamer</item>
         <item attribuut="Afkomstig_van">Justitie</item>
         <item attribuut="Indiener">
            <persoon partij="VVD">O. P. G. Vos</persoon>
         </item>
         <item attribuut="Datum_reaktie">1998-06-02</item>
         <item attribuut="Datum_indiening">1998-04-07</item>
         <item attribuut="Document-id">KVR7192</item>
         <item attribuut="Omvang">2 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 1997–1998" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="2641" allpagenumbers="2641 2642" vetnummer="" code="" lopendefooter="Tweede Kamer, vergaderjaar 1997–1998, Aanhangsel" filenaam="KVR7192" issn-nummer="ISSN 0921 - 7398" uitgever="Sdu Uitgevers ’s-Gravenhage 1998"/>
      <vraagdata vraagnummer="1291" onderwerp="" indiendatum="1998-04-7">
         <vrager partij="VVD" oorsprong="parlement">O. P. G. Vos</vrager>
         <vraagt-aan/>
      </vraagdata>
      <antwoorddata antwoorddatum="1998-06-2">
         <antwoorder functie="minister-president" ministerie="">Kok</antwoorder>
         <mede-antwoorder/>
      </antwoorddata>
   </meta>
   <vragen aantal="8">
      <vraag nummer="1" voetnoot="1">Hoeveel klachten zijn de laatste 3 jaar over het functioneren van de Rijksrecherche ingediend? <voetnoot nummer="1"/>
      </vraag>
      <vraag nummer="2">Wat was de aard van die klachten? </vraag>
      <vraag nummer="3">Wat is de feitelijke toedracht m.b.t. de handelwijze van de Rijksrecherche in de zaak van de politieman Benno Wagt? </vraag>
      <vraag nummer="4">Wat is daarover uw oordeel? </vraag>
      <vraag nummer="5">Deelt u de constatering dat de «naar binnen gerichte» cultuur ondanks de reorganisatie en de komst van de thans in dienst zijnde directeur van de Rijksrecherche, nog niet is verdwenen? </vraag>
      <vraag nummer="6">Hoe vinden de aansturing en de controle op de kwaliteit en effectiviteit van het functioneren van de rijksrecherche plaats? </vraag>
      <vraag nummer="7">Beschikt het OM over voldoende mogelijkheden om adequaat in de aansturing en controle te voorzien? </vraag>
      <vraag nummer="8">Hoe bent u van plan tegemoet te komen aan de «behoefte aan frisse lucht» zoals geconstateerd door de heer J. Simonis, namens het OM woordvoerder van de Rijksrecherche? </vraag>
      <noten afkomstig="vraag">
         <noot nummer="1" datum="1998-04-2" bron="Algemeen Dagblad">Algemeen Dagblad, 2 april 1998</noot>
      </noten>
   </vragen>
   <antwoorden aantal="3">
      <antwoord nummer="1 en 2">Over het functioneren van de rijksrecherche zijn vanaf 1996 tot heden overeenkomstig de geldende klachtenregeling zes klachten ingediend (1 in 1996, 3 in 1997 en 2 in 1998). De klachten van de heren Lancee, Von Henning en Wagt, waarvan het artikel in het Algemeen Dagblad van 2 april 1998 melding maakt, zijn niet meegeteld omdat door hen nimmer een formele klacht overeenkomstig de voor de rijksrecherche geldende klachtenregeling is voorgelegd aan de directeur rijksrecherche. Van de zes ingediende klachten hadden er drie betrekking op de wijze waarop de rijksrecherche het onderzoek ter hand had genomen, twee op de bejegening door de rijksrechercheurs en één op schending van privacy. Indien er een klacht is ingediend bij de directeur rijksrecherche wordt er bovendien een toetsing verricht door een onafhankelijke adviescommissie conform de klachtenregeling die overeenkomt met de klachtenregeling van het Korps landelijke politiediensten. </antwoord>
      <antwoord nummer="3 en 4">In de zaak waarin de heer B. Wagt als verdachte was aangemerkt, had de rijksrecherche in een politiebureau een camera laten plaatsen, die gericht was op een kluis. Uit deze kluis werd eerder f 1 700,– vermist. Voor het plaatsen van deze camera was toestemming gegeven door de hoofdofficier van justitie. De camera is geplaatst door de technische recherche van het betreffende politiekorps. Deze heeft, rekening houdend met de ruimtelijke omstandigheden en de gewenste heimelijkheid, de camera op een zo gunstig mogelijke plek geïnstalleerd. Voorkomen moest worden dat bekend zou worden dat een camera geplaatst was. Om die reden is besloten het verwisselen en het bekijken van de banden en het laten maken van «prints» niet over te laten aan de rijksrechercheurs, die dan immers regelmatig ter plekke aanwezig hadden moeten zijn, maar deze handelingen te laten verrichten door een – zeer beperkt – aantal politiefunctionarissen. Deze functionarissen hebben hun bevindingen niet bij proces-verbaal vastgelegd, maar zijn hierover door de rijksrecherche als getuigen gehoord. De directeur rijksrecherche heeft geoordeeld dat het onderzoek op zichzelf genomen objectief en onpartijdig is geweest, maar dat er op onderdelen sprake is van een zekere onzorgvuldigheid in het opsporingsonderzoek. Zo was het beter geweest indien ofwel de rijksrechercheurs de band zelf hadden bekeken ofwel de politiefunctionarissen, die de band hebben bekeken, hun bevindingen hadden vastgelegd in een ambtsedig proces-verbaal. Het College van procureurs-generaal en ik delen dit standpunt. Overigens merk ik op dat het gerechtshof te Leeuwarden in deze zaak heeft overwogen dat de beginselen van een behoorlijk procesrecht niet zodanig zijn geschonden dat zulks dient te leiden tot niet-ontvankelijkheid van het Openbaar Ministerie. Ik zal de vaste commissie voor Justitie, die mij naar aanleiding van een brief van de heer Wagt ook om informatie over deze zaak heeft verzocht, op korte termijn uitgebreider informeren over de zaak Wagt en mijn oordeel daarover. </antwoord>
      <antwoord nummer="5 t/m 8">De constatering dat de naar binnen gerichte cultuur nog niet is verdwenen is wellicht gebaseerd op de zaken Lancee, Von Henning en Wagt. Deze zaken speelden echter op een moment dat de reorganisatie van de rijksrecherche nog niet in gang gezet was. De opmerking van de heer J. Simonis van de voorlichtingsdienst OM, dat er «behoefte is aan frisse lucht», is uit zijn verband getrokken en had betrekking op deze oude situatie. Ten opzichte van die situatie zijn inmiddels veel positieve veranderingen doorgevoerd. Ik licht dit toe. De huidige (landelijke) organisatievorm van de rijksrecherche heeft in april 1996 gestalte gekregen. Tevens is de functie van directeur rijksrecherche vervuld. Tussen september 1996 en heden zijn 18 nieuwe executieve rijksrechercheurs aangesteld (op een totaal van 60 executieve formatieplaatsen) en zijn nieuwe unithoofden aangesteld. Nieuwe rijksrecherchemedewerkers worden uit de regionale politiekorpsen gerekruteerd. De reorganisatie van de rijksrecherche heeft geleid tot een aantal wijzigingen in de werkwijze, die de kwaliteit en de effectiviteit van het werk van de rijksrecherche een positieve impuls hebben gegeven. Ik noem in dit verband als aspecten van de nieuwe werkwijze onder meer de inzetprocedure, overeenkomstig vaste en duidelijke inzetcriteria en op basis van prioritering en wegingsfactoren, het intakegesprek dat het unithoofd voorafgaand aan ieder onderzoek heeft met de rijksrechercheurs, de standaardisering van rapporten en processen-verbaal naar inhoud en vorm, de evaluatie die na ieder onderzoek standaard plaatsvindt en de aanwijzing van taakaccenthouders binnen de rijksrecherche. Daarnaast leveren de nieuwe basisopleiding voor rijksrechercheur, de periodieke functioneringsgesprekken, de verhoogde en gerichte intensiteit van vorming en opleiding, de invoer van protocollen voor de tien meest voorkomende onderzoekstypen en het project ter bekorting van de doorlooptijden een wezenlijke bijdrage aan de verdere verbetering van kwaliteit en effectiviteit. De aansturing en controle op de kwaliteit en effectiviteit van het functioneren van de rijksrecherche vinden op zaaksniveau plaats doordat er frequent overleg plaatsvindt tussen rijksrechercheurs, hun unithoofd en de zaaksofficier van justitie. In de breedte krijgen deze aansturing en controle gestalte in (onder meer) het periodiek overleg over inzet, kwaliteit en resultaten tussen enerzijds de gemachtigd procureur-generaal rijksrecherchezaken met de directeur rijksrecherche en anderzijds de unithoofden met de (plv.) hoofdofficieren van justitie of daartoe aangewezen vaste officieren van justitie binnen hun gebied. De aansturing van de inlichtingendienst van de rijksrecherche geschiedt door de CID-officier van justitie, verbonden aan het landelijk parket in oprichting. Ik ben van oordeel dat het Openbaar Ministerie voldoende mogelijkheden heeft om adequaat in de aansturing en controle te voorzien. Ik teken hierbij aan dat per 1 januari 1998 het beheer over de rijksrecherche is neergelegd bij het College van procureurs-generaal, waardoor gezag en beheer in één hand zijn gekomen. Ten aanzien van bij de rechter aangebrachte zaken vindt er uiteraard ook nog een – inhoudelijke – toetsing plaats door de rechter. Overigens verwijs ik naar mijn toezegging, gedaan tijdens het Algemene Overleg op 6 april jl., uw Kamer op korte termijn een nota te doen toekomen over de taken en het functioneren van de rijksrecherche. </antwoord>
      <noten afkomstig="antwoord"/>
   </antwoorden>
</kvr>
