<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van het lid Sipkes (GroenLinks) over de eigen-bijdrageregeling terzake kraamzorg bij ziekenhuisbevalling. (Ingezonden 23 oktober 1997); Antwoord</item>
         <item attribuut="Bestand">20Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR6124
</item>
         <item attribuut="Inhoud">Vragen over de gevolgen van de uitspraak van de Centrale Raad van Beroep van 29 mei 1996 voor eventuele restitutie van eigen bijdragen van ziekenfondsverzekerden voor kraamzorg bij ziekenhuisbevalling in de jaren 1980-1996.</item>
         <item attribuut="Rubriek">Gezondheidszorg (Maatschappelijke gezondheidszorg) Gezondheidszorg (Zorgverzekeringen)</item>
         <item attribuut="Trefwoorden">Eigen bijdrage Kraamverzorging Ziekenfondsverzekering</item>
         <item attribuut="Vindplaats">Kamervragen met antwoord 1997-1998, nr. 389, Tweede Kamer</item>
         <item attribuut="Afkomstig_van">Volksgezondheid, Welzijn en Sport</item>
         <item attribuut="Indiener">
            <persoon partij="GroenLinks">Sipkes</persoon>
         </item>
         <item attribuut="Datum_reaktie">1997-12-05</item>
         <item attribuut="Datum_indiening">1997-10-23</item>
         <item attribuut="Document-id">KVR6124</item>
         <item attribuut="Omvang">3 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 1997–1998" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="795" allpagenumbers="795 796 797" vetnummer="" code="" lopendefooter="Tweede Kamer, vergaderjaar 1997–1998, Aanhangsel" filenaam="KVR6124" issn-nummer="ISSN 0921 - 7398" uitgever="Sdu Uitgevers ’s-Gravenhage 1997"/>
      <vraagdata vraagnummer="389" onderwerp="" indiendatum="1997-10-23">
         <vrager partij="GroenLinks" oorsprong="parlement">Sipkes</vrager>
         <vraagt-aan/>
      </vraagdata>
      <antwoorddata antwoorddatum="5 december 1997), zie ook Aanhangsel Handelingen nr. 282, vergaderjaar 1997–1998">
         <antwoorder functie="minister" ministerie="Volksgezondheid, Welzijn en Sport">Borst-Eilers</antwoorder>
         <mede-antwoorder/>
      </antwoorddata>
   </meta>
   <vragen aantal="11">
      <vraag nummer="1">Deelt u de opvatting dat de eigen-bijdrageregeling terzake kraamzorg bij ziekenhuisbevalling, zoals deze heeft gegolden van 1980 tot 1996 in strijd was met ILO-verdragen 102 en 103, alsmede met deel VI van de Europese Code inzake sociale zekerheid? Zo neen, waarom niet? Zo ja, waarom is deze regeling per 1996 afgeschaft? </vraag>
      <vraag nummer="2">Heeft de ILO-commissie Nederland in 1988 op deze strijdigheid gewezen, althans gevraagd te verduidelijken waarom het Nederlandse beleid in overeenstemming met genoemde verdragen werd geacht? </vraag>
      <vraag nummer="3">Waarom heeft Nederland naar aanleiding van het verzoek van de ILO-commissie de eigen-bijdrageregeling toen niet aangepast? </vraag>
      <vraag nummer="4">Bent u van mening dat ziekenfondsen als gevolg van de uitspraak van de Centrale Raad van Beroep van 29 mei 1996 niet over dienen te gaan tot restitutie van indertijd betaalde eigen bijdragen, tenzij verzekerden indertijd tijdig bezwaar hebben aangetekend? Zo ja, waarom bent u deze mening toegedaan? Hoe valt deze mening te rijmen met de uitspraak van de rechter dat bedoelde regeling in strijd was met genoemde verdragen? </vraag>
      <vraag nummer="5">Is het u bekend dat een aantal verzekerden indertijd wel degelijk kenbaar hebben gemaakt oplegging van een eigen bijdrage niet te kunnen rijmen met de status van ziekenfondsverzekerde, maar dat zij te horen kregen dat de eigen bijdrage nu eenmaal op grond van landelijke regelgeving verplicht was? </vraag>
      <vraag nummer="6">Vindt u het vreemd dat er daardoor maar zo weinig vrouwen een officiële bezwaar- en beroepsprocedure hebben gevoerd tegen de oplegging van de bijdrage? </vraag>
      <vraag nummer="7">Wat is uw mening over het standpunt van enkele ziekenfondsen dat zij zich indertijd slechts hadden te houden aan de discriminerende nationale wetgeving en deze niet aan internationale verdragen hoefden te toetsen? </vraag>
      <vraag nummer="8">Bent u ervan op de hoogte dat er ziekenfondsen zijn die wel op verzoek tot restitutie overgaan? </vraag>
      <vraag nummer="9">Deelt u de mening dat hierdoor een zekere willekeur in beleid is ontstaan? </vraag>
      <vraag nummer="10">Bent u bereid uw zienswijze te herzien en de Ziekenfondsraad en de Vereniging Zorgverzekeraars Nederland mee te delen dat alsnog nog terugbetaling van genoemde eigen bijdrage dient te worden overgegaan. Zo neen, waarom niet? </vraag>
      <vraag nummer="11">Is bij benadering bekend hoeveel Zfw-verzekerde vrouwen tussen 1980–1996 op medische indicatie in het ziekenhuis zijn bevallen? Hoe hoog ligt naar verwachting het totaalbedrag van de aan hen opgelegde eigen bijdragen? </vraag>
      <noten afkomstig="vraag"/>
   </vragen>
   <antwoorden aantal="9">
      <antwoord nummer="1">Ja, ik deel de opvatting dat de eigenbijdrageregeling bij kraamzorg, zoals die heeft gegolden van 1980 tot 1996 in strijd was met onderdelen van de I.L.O.-verdragen nrs. 102 en 103, alsmede met deel II van de Europese Code inzake sociale zekerheid, voor zover het betrof eigen bijdragen voor kraamzorg bij een medisch geïndiceerde ziekenhuisopname. Ik teken hierbij het volgende aan. De eigenbijdrageregeling bij kraamzorg is destijds ingevoerd vanuit het standpunt dat in het kader van de kraamzorg te verlenen huishoudelijke hulp, niet voor vergoeding uit de middelen van de ziekenfondsverzekering behoort te komen. In 1980 is in deze regeling, welke al voorzag in eigen bijdragen bij kraamzorg thuis en bij niet-medisch geïndiceerde ziekenhuisopname, tevens voorzien in een eigen bijdrage bij kraamzorg tijdens ziekenhuisopname op medische indicatie. De bedoeling van deze aanpassing was om ziekenfondsverzekerde vrouwen die in verband met de bevalling – al dan niet op medische indicatie – in het ziekenhuis waren opgenomen, alsmede vrouwen van wie de baby thuis werd geboren, met betrekking tot de hen verleende kraamzorg financieel in dezelfde positie te brengen. De regeling is in verband met de herhaaldelijk geconstateerde strijdigheid met genoemde verdragsonderdelen per 1 januari 1996 wederom aangepast. </antwoord>
      <antwoord nummer="2">Ja. Nederland heeft in antwoord op zogeheten «direct requests» uiteengezet wat de achtergronden van de desbetreffende regeling waren. Hiervoor wordt verwezen naar het antwoord op vraag 1. De I.L.O.-commissie was evenwel van oordeel, dat, wat er ook zij van de door Nederland aangevoerde argumenten, de desbetreffende bepalingen geen ruimte lieten voor eigen betalingen bij medisch geïndiceerde ziekenhuisopname. </antwoord>
      <antwoord nummer="3">Nederland heeft tot in het jaar 1995 de opvattingen van de commissie niet gedeeld. Naar de mening van de Nederlandse regering lag het accent van de eigenbijdrageregeling op de kraamzorg. Daarbij was Nederland van mening dat de eigenbijdrageregeling ook op beleidsmatige gronden gerechtvaardigd was. In de loop van 1995 heeft het kabinet besloten zich aan de opvattingen van het deskundigencomité te confirmeren, en is per 1 januari 1996 de eigenbijdrageregeling aangepast. </antwoord>
      <antwoord nummer="4">In de Ziekenfondswet is van oudsher de mogelijkheid opgenomen dat een verzekerde beroep kan instellen tegen een beslissing van zijn of haar ziekenfonds, indien deze verzekerde zich niet met de beslissing van dat ziekenfonds kan verenigen. Met betrekking tot verzekerden die geen bezwaar hebben gemaakt tegen een beslissing, geldt dat deze als het ware hun rechten hebben verwerkt. Een terugbetaling in dergelijke situaties zou in feite neer kunnen komen op een onverplichte betaling ten laste van de ziekenfondsverzekering. In zijn uitspraak van 29 mei 1996, RZA 1996, nr. 134 is de Centrale Raad van Beroep, anders dan de rechtbank, niet meer toegekomen aan een inhoudelijke toetsing. De Raad merkte op dat een discussie over de inhoud en de reikwijdte van de onderwerpelijke verdragsbepalingen vanwege de aanpassing van de regelgeving niet meer relevant is. Deze uitspraak geeft op zich genomen geen grond om ook in gevallen waarin geen beroep of bezwaar is gemaakt tot restitutie over te gaan. </antwoord>
      <antwoord nummer="5">Neen, dit is ook niet relevant, omdat deze verzekerden blijkbaar geen bezwaar hebben gemaakt vanwege de strijd met de onderhavige verdragen. Dat een eigen bijdrage niet te rijmen zou zijn met de status van ziekenfondsverzekerde is overigens onjuist. In de Ziekenfondswet is geregeld dat bij of krachtens algemene maatregel van bestuur als voorwaarde voor het verkrijgen van een verstrekking kan worden gesteld dat de verzekerde bijdraagt in de kosten daarvan. </antwoord>
      <antwoord nummer="6">Neen. Hierbij dient te worden bedacht dat het gaat om een betrekkelijk laag bedrag dat ook verschuldigd was door vrouwen die kraamzorg thuis werd verstrekt. De bedoeling van deze bijdrage was immers, zoals in het antwoord op vraag 1 is uiteengezet, vooral te voorkomen dat financiële motieven er toe zouden leiden dat de voorkeur werd gegeven aan kraamzorg in het ziekenhuis. </antwoord>
      <antwoord nummer="7">Ik acht dat standpunt juist. Het is een in Nederland algemeen geldend rechtsbeginsel dat wetgeving, uitvoering en rechtspraak gescheiden zijn. Het is in eerste instantie de taak van de wetgever erop toe te zien dat wettelijke regelingen niet in strijd zijn met «hogere» regelgeving. Het is de taak van de ziekenfondsen uitvoering te geven aan de Ziekenfondswet en de daarop gebaseerde lagere regelgeving, zonder te treden in de verbindendheid van die regelingen. De bevoegdheid tot toetsing van de desbetreffende regelgeving aan verdragen, alsmede beslissingen in dat kader omtrent het al dan niet verbindend verklaren van de regelgeving, komt uitsluitend de bevoegde rechter toe. Ingevolge artikel 94 van de Grondwet vinden wettelijke voorschriften geen toepassing indien deze toepassing niet verenigbaar is met een ieder verbindende verdragsbepalingen. Overigens deel ik, gelet op de doelstelling van de in het geding zijnde regelgeving, niet de zienswijze dat deze regelgeving zoals die tussen 1980 en 1996 luidde, discriminerend van aard was. </antwoord>
      <antwoord nummer="8 en 9">Over de consequenties van de uitspraak van de Centrale Raad van Beroep heeft overleg plaatsgevonden tussen vertegenwoordigers van de Ziekenfondsraad, Zorgverzekeraars Nederland en het ministerie van Volksgezondheid, Welzijn en Sport. Tijdens dat overleg is geconcludeerd dat er alleen noodzaak bestaat tot terugbetaling van de betaalde eigen bijdrage, indien tegen de beslissing van het ziekenfonds beroep was aangetekend. Zorgverzekeraars Nederland heeft ook de ziekenfondsen aanvankelijk in deze zin geïnformeerd. Naar ik heb begrepen hebben de ziekenfondsen deze aanbeveling ook gevolgd. Inmiddels heeft Zorgverzekeraars Nederland op 21 november 1997 de ziekenfondsen geadviseerd om verzoeken tot restitutie te honoreren. Uiteraard bepalen ziekenfondsen zelf of zij het advies van Zorgverzekeraars Nederland wensen op te volgen. In die zin kan er sprake zijn van verschil in uitvoering. Ik neem overigens aan dat de meeste ziekenfondsen deze aanbeveling ook hebben gevolgd. Zij zijn daartoe niet verplicht. De facto kan alleen de rechter de ziekenfondsen daartoe verplichten. In die zin is dan ook niet te vermijden dat ziekenfondsen verschillend hiermee omgaan. Van willekeur van beleid is geen sprake, voor zover en zolang het ziekenfonds de eigen verzekerden maar gelijk behandelt. </antwoord>
      <antwoord nummer="10 en 11">Zoals ik in het antwoord op vraag 9 heb meegedeeld, is het de verantwoordelijkheid van de ziekenfondsen om al dan niet tot terugbetaling over te gaan. De Ziekenfondswet draagt de uitvoering van de wet immers aan de ziekenfondsen op. Op die uitvoering ziet de Commissie Toezicht Uitvoeringsorganisatie van de Ziekenfondsraad toe. Ik kan dus ziekenfondsen niet opdragen tot terugbetaling over te gaan. De vraag die zich wel voordoet is, of kosten van door ziekenfondsen terugbetaalde bijdragen voor kraamzorg kunnen worden aangemerkt als aanvaardbare kosten. Zorgverzekeraars Nederland heeft mij recentelijk verzocht te bezien of er termen aanwezig zijn eventuele restituties wel als aanvaardbare kosten te beschouwen. Ik heb Zorgverzekeraars Nederland meegedeeld dat ik alvorens hiertoe te besluiten eerst inzicht wil hebben in de financiële omvang van deze aangelegenheid. Bij brief van 24 november 1997 heeft Zorgverzekeraars Nederland mijn departement geïnformeerd over de financiële gevolgen van terugbetaling van de betaalde eigen bijdragen. Zorgverzekeraars Nederland raamt het aantal medische indicaties voor bevalling en kraamzorg in het ziekenhuis in de periode 1980–1996 op 1 125 000. Op grond van de ontvangen restitutieverzoeken schat Zorgverzekeraars Nederland het gemiddelde van de feitelijke betalingen op f 400,– per bevalling. De maximale schatting bedraagt in dat geval f 450 miljoen. Zorgverzekeraars Nederland heeft hierbij het volgende aangetekend. In het algemeen zullen verzekerden het initiatief voor een restitutieverzoek moeten nemen. Zij moeten kunnen aantonen dat zij de bijdrage bij medische indicatie hebben betaald. Ziekenfondsen kunnen niet meer voor de gehele periode nagaan welke opnames hebben plaatsgevonden. Voor zover dat al kan is de verzekerde wellicht niet meer te achterhalen, als deze uitgeschreven is. Zorgverzekeraars Nederland schat op grond van door enkele ziekenfondsen gemelde aantallen reacties dat tot nu toe 2000 verzoeken zijn binnengekomen. Zorgverzekeraars Nederland raamt, aannemende dat bekendheid van de restitutiemogelijkheid het aantal verzoeken zal verdrievoudigen, de kosten op f 2 100 000 (6000 x f 400,–). Ik zal mij met betrekking tot deze aangelegenheid wenden tot de Ziekenfondsraad en de Commissie Uitvoeringsorganisatie. Ik zal de Ziekenfondsraad vragen een oordeel te geven over de vraag of de financiële consequenties inderdaad beperkt zijn tot de door Zorgverzekeraars Nederland geraamde kosten. Indien dat het geval zou zijn, acht ik het niet bezwaarlijk dat deze kosten door de CTU als aanvaardbaar worden aangemerkt. De Commissie Toezicht Uitvoeringsorganisatie zal in dat geval ook dienen aan te geven of en in welke gevallen deze kosten aanvaardbaar kunnen worden geacht. Immers, hiervan kan alleen maar sprake zijn, indien de verzekerde kan aangeven dat sprake was van inschrijving bij het ziekenfonds waar zij restitutie vraagt. Bovendien zal zij moeten aantonen dat zij de eigen bijdrage betaald heeft vanwege bevalling en kraamzorg in een ziekenhuis op medische indicatie. Het zal uit het voorgaande duidelijk zijn dat ik, indien de financiële gevolgen beperkt zijn, geen bezwaar heb indien de Commissie zou besluiten deze kosten als aanvaardbaar aan te merken. Ik zal dit de Ziekenfondsraad ook meedelen. </antwoord>
      <noten afkomstig="antwoord"/>
   </antwoorden>
</kvr>
