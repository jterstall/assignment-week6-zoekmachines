<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="5">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van de leden Dijksma en Van Zijl (beiden PvdA) over het beroepsonderwijs in Duitsland. (Ingezonden 24 januari 1997); Antwoord</item>
         <item attribuut="Bestand">18Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR4468
</item>
         <item attribuut="Inhoud">Vragen over een rapport 'Beroepsonderwijs in Duitsland' van Harm van Lieshout in opdracht van het Max Goote Kenniscentrum over het stelsel van beroepsonderwijs in Duitsland en de inkomens van leerlingen en jeugdige werknemers, met name over de conclusies van het rapport inzake verhoging van minimum(jeugd)lonen.</item>
         <item attribuut="Rubriek">Beroepsonderwijs en volwasseneneducatie (Leerlingwezen) Inkomen en rechtspositie (Inkomens)</item>
         <item attribuut="Trefwoorden">Beroepsonderwijs Duitsland Jeugdlonen</item>
         <item attribuut="Vindplaats">Kamervragen met antwoord 1996-1997, nr. 783, Tweede Kamer</item>
         <item attribuut="Afkomstig_van">Sociale Zaken en Werkgelegenheid</item>
         <item attribuut="Indiener">
            <persoon partij="PvdA">Dijksma</persoon>
            <persoon partij="PvdA">Van Zijl</persoon>
         </item>
         <item attribuut="Datum_reaktie">1997-03-05</item>
         <item attribuut="Datum_indiening">1997-01-24</item>
         <item attribuut="Document-id">KVR4468</item>
         <item attribuut="Omvang">2 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 1996–1997" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="1601" allpagenumbers="1601 1602" vetnummer="" code="" lopendefooter="Tweede Kamer, vergaderjaar 1996–1997, Aanhangsel" filenaam="" issn-nummer="ISSN 0921 - 7398" uitgever="Sdu Uitgevers ’s-Gravenhage 1997"/>
      <vraagdata vraagnummer="783" onderwerp="" indiendatum="1997-01-24">
         <vrager partij="PvdA" oorsprong="parlement">Dijksma</vrager>
         <vrager partij="PvdA" oorsprong="parlement">Van Zijl</vrager>
         <vraagt-aan/>
      </vraagdata>
      <antwoorddata antwoorddatum="5 maart 1997), zie ook Aanhangsel Handelingen nr. 676, vergaderjaar 1996–1997">
         <antwoorder functie="minister" ministerie="Sociale Zaken en Werkgelegenheid">Melkert</antwoorder>
         <mede-antwoorder>de minister van Onderwijs, Cultuur en Wetenschappen</mede-antwoorder>
      </antwoorddata>
   </meta>
   <vragen aantal="5">
      <vraag nummer="1" voetnoot="1">Kent u het MGK-Rapport Beroepsonderwijs in Duitsland? <voetnoot nummer="1"/>
      </vraag>
      <vraag nummer="2">Rekent u zich tot de velen die het Duitse duale stelsel beschouwen als een uitermate succesvol stelsel van beroepsonderwijs? </vraag>
      <vraag nummer="3">Is het verschil tussen leerlinglonen en de lonen voor «reguliere» jonge werknemers in Duitsland groter dan in Nederland, terwijl de leerlinglonen in beide landen vergelijkbaar zijn? </vraag>
      <vraag nummer="4">Maken de verschillen met Nederland, dat in Duitsland overheidssubsidies voor opleidingsbedrijven noch bedrijfstaksgewijze scholingsfondsen nodig zijn om bedrijven tot een grote opleidingsinspanning aan te zetten? </vraag>
      <vraag nummer="5">Hoe beoordeelt u de conclusie van het rapport, dat het Duitse voorbeeld leert dat het in de rede ligt de wettelijke minimumjeugdlonen te verhogen voor werknemers tot 23 jaar die niet in opleiding zijn en de laagste wettelijke lonen consequent te koppelen aan geboden opleidingsmogelijkheden? </vraag>
      <noten afkomstig="vraag">
         <noot nummer="1">Harm van Lieshout: Beroepsonderwijs in Duitsland, Onderzoeksschool AWSB Universiteit Utrecht in opdracht van Max Goote Kenniscentrum (MGK) voor beroepsonderwijs en volwasseneneducatie</noot>
      </noten>
   </vragen>
   <antwoorden aantal="5">
      <antwoord nummer="1">Ja. </antwoord>
      <antwoord nummer="2">In het algemeen beschouw ik het Duitse duale stelsel als een goed stelsel van beroepsonderwijs. De combinatie van scholing en werk verstevigt de aansluiting tussen opleiding en arbeidsmarkt. Het sterke punt van het Duitse stelsel is, dat het zich over verschillende niveaus van het beroepsonderwijs uitstrekt, waarmee het duale leren beschouwd wordt als dé opleidingsweg om een beroepskwalificatie te behalen. Het duale leren is vast verankerd in de Duitse samenleving, en de bedrijven zijn daar gewend en bereid om te investeren in het opleiden van werknemers. Bij de ontwikkeling van het beroepsonderwijs in Nederland is «inspiratie» door het Duitse systeem te herkennen: * het bestendig beleid is gericht op de uitbreiding van het leerlingwezen. Recente maatregelen hiervoor zijn de fiscale faciliteit en het convenant tussen alle landelijke organen beroepsonderwijs (inclusief het COLO) en de overheid gericht op kwantitatieve uitbreiding. * in Nederland wordt het leerlingwezen ten onrechte geassocieerd met laaggekwalificeerde opleidingen. Met de invoering van de Wet educatie en beroepsonderwijs (WEB) is een start gemaakt met de mogelijkheid om op álle niveaus een versterkte praktijkcomponent tot ontwikkeling te brengen en is er sprake van twee gelijkwaardige leerwegen: beroepsopleidende (het voormalig MBO) en beroepsbegeleidende (het voormalig leerlingwezen). Daarnaast is er ook het initiatief van MKB-Nederland en de HBO-Raad om ook op HBO-niveau te experimenteren met een duale afronding van de opleiding. * om het belang en de kwaliteit van de duale leerweg ook meer onder de aandacht van individuele leerbedrijven te brengen, wordt jaarlijks door de minister van Onderwijs, Cultuur en Wetenschappen de prijs voor het «Beste leerbedrijf van het jaar» uitgereikt. Bij dit alles dient het volgende in aanmerking te worden genomen. Ten eerste is een traditionele verankering van het duale leren in het bedrijfsleven als enige leerweg zoals in Duitsland niet zomaar over te planten in een land met een andere opleidingstraditie. Uit het MGK-rapport wordt bijvoorbeeld duidelijk dat Duitse bedrijven kiezen voor de duale leerweg met name uit vrees voor schoolse beroepskwalificerende opleidingen en vanwege de verwachte indirecte baten (zoals bijvoorbeeld de geringe kosten voor personeelsverloop door grotere bedrijfstrouw van ex-leerlingen, en lagere loonkosten, omdat een bedrijf dat niet opleidt slechts opgeleide werknemers bij een bedrijf kan weglokken door hogere lonen te bieden). Daarnaast kunnen, vanuit twee OESO-landenexamens van Duitsland (OECD-Economic Surveys Germany 1994 en 1996), enige kritische noties bij het Duitse duale stelsel worden geplaatst. Dit betreft het als traag gekenmerkte aanpassingsvermogen van het stelsel aan bijvoorbeeld nieuwe opleidingseisen en het feit dat het stelsel niet in alle sectoren even sterk tot ontwikkeling is gekomen. Ook blijkt het aantal deelnemers terug te lopen, bieden werkgevers minder plaatsen aan en kiezen jongeren voor opleidingen op een hoger niveau. Ook in het MGK-rapport wordt aan deze problemen aandacht geschonken. In Nederland zijn redelijke ervaringen opgedaan met het stelsel van twee gelijkwaardige leerwegen, dus met zowel de «schoolse» (MBO) als de duale variant (leerlingwezen). Dit systeem kan rekenen op een breed draagvlak van onder andere de sociale partners. Een pluspunt van het Nederlandse stelsel is nog dat het de mogelijkheid open laat om ook op latere leeftijd een duale leerweg via het leerlingwezen te volgen (levenslang leren). In Duitsland is het vooral een vorm van initieel onderwijs voor jongeren. </antwoord>
      <antwoord nummer="3">Een eerste opmerking hierbij is dat Duitsland geen wettelijk minimum(jeugd)loon kent. De laagste cao-lonen vormen de onderkant van het loongebouw. De cao-lonen liggen in Duitsland zo’n 17 procent hoger dan in Nederland. De leerlinglonen voor een 19-jarige (de gemiddelde startleeftijd) zijn in Duitsland circa 40 procent van het gemiddelde van de laagste cao-lonen. Deze relatief lage beloning is overigens een belangrijke oorzaak van de tanende motivatie van Duitse jongeren om deel te nemen aan het leerlingstelsel. In Nederland is dat verschil geringer. Het wettelijk minimumjeugdloon voor een 19-jarige ligt gemiddeld zo’n 27 procent onder de gemiddelde laagste cao-lonen. Veelal worden leerlingen in Nederland gewoon in een algemene cao-schaal geplaatst. Daar waar sprake is van leerlinglonen in Nederland liggen deze zo’n 8 procent boven het wettelijk minimumloon voor volwassenen dat op zijn beurt weer boven het wettelijk minimumjeugdloon ligt. Uit deze verhoudingscijfers tussen lonen in het leerlingwezen en laagste cao-lonen valt af te leiden dat de leerlinglonen in Duitsland gemiddeld lager uitvallen dan de beloning voor leerlingen in het leerlingwezen in Nederland. De cao-lonen in Duitsland voor jongeren met een reguliere werknemersstatus zijn hoger dan in Nederland. Dit leidt ertoe, dat er in Nederland nauwelijks verschil is tussen leerlinglonen en algemene lonen, terwijl in Duitsland de leerlingen minder inkomen hebben dan een «gewone» werknemer. </antwoord>
      <antwoord nummer="4">In het algemeen is het inderdaad zo dat het leerlingwezen in Duitsland voor de praktijkcomponent minder gebruik maakt van overheidssubsidie of bedrijfstaksgewijze scholingsfondsen. Binnen het Duitse systeem hebben individuele bedrijven het idee dat zij zelf veel baat hebben bij hun opleidingsactiviteiten (wie zelf de opleiding verzorgt weet wat hij krijgt en kan voorzien in de eigen specifieke vraag naar personeel). Aan deze overtuiging ontlenen centrale werkgeversorganisaties hun kracht om hun achterban aan te spreken om meer leerlingen aan te nemen. Daarnaast geloven individuele bedrijven niet dat schoolse opleidingen eenzelfde mate van beroepskwalificatie kunnen bieden als een duale opleiding, dit in tegenstelling tot het Nederlandse bedrijfsleven. «Verstatelijking» van het onderwijs, bijvoorbeeld door overheidssubsidies, leidt in Duitsland tot de vrees bij bedrijven dat een te schools stelsel zal gaan ontstaan. Wel draagt de Duitse federale overheid bij in de kosten van gemeenschappelijke opleidingsactiviteiten (GOA’s), waar de leerlingen naar toe gaan om manco’s in de bedrijfsopleiding op te vangen. Deze GOA’s worden door een samenwerkingsverband van bedrijven opgericht, en door de overheid gesubsidieerd. </antwoord>
      <antwoord nummer="5">Ik wijs deze conclusie van het rapport op een aantal gronden af. Ten eerste leidt een verhoging van het wettelijk minimumjeugdloon ertoe dat jongeren moeilijker toegang zullen krijgen tot de arbeidsmarkt, omdat het zowel tot minder banen kan leiden, als tot een moeilijker concurrentiepositie voor (onervaren) jongeren. Ten tweede kunnen jongeren er dan voor gaan kiezen (vanwege het hogere inkomen) om geen opleiding te volgen maar meteen te gaan werken, terwijl het beleid er juist op gericht is om meer jongeren van een adequate startkwalificatie te voorzien. Ik wijs er tenslotte op dat de Nederlandse overheid de deelname aan het leerlingwezen stimuleert door een fiscale maatregel waardoor de bruto werkgeverslasten worden verlaagd zonder dat dit ten koste gaat van het netto-loon van de leerlingen. Op deze wijze wordt het voor de Nederlandse werkgevers aantrekkelijker gemaakt om (jonge) werknemers aan te nemen die tegelijk een vakopleiding volgen, terwijl het leerlingwezen qua netto-beloning relatief aantrekkelijk blijft voor jongeren. </antwoord>
      <noten afkomstig="antwoord"/>
   </antwoorden>
</kvr>
