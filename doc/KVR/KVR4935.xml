<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van de leden Hoekema (D66) en Valk (PvdA) over de uitspraken van luitenant L. van Duin. (Ingezonden 2 mei 1997); Antwoord</item>
         <item attribuut="Bestand">20Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR4935
</item>
         <item attribuut="Inhoud">Vragen n.a.v. de uitzending van Nova op 28 april 1997 waarin voormalig Dutchbat-luitenenant Van Duin heeft beweerd dat Defensie hem heeft ontmoedigd verklaringen naar buiten af te leggen over dreigende executies van Bosnische moslims en zijn melding daarvan aan de leiding van Dutchbat.</item>
         <item attribuut="Rubriek">Staats- en bestuursrecht (Ministeries) Veiligheidsbeleid en defensie (Oorlogen en conflicten)</item>
         <item attribuut="Trefwoorden">Bosnië-Herzegowina Defensie (ministerie) Oorlogsmisdrijven</item>
         <item attribuut="Vindplaats">Kamervragen met antwoord 1996-1997, nr. 1220, Tweede Kamer</item>
         <item attribuut="Afkomstig_van">Defensie</item>
         <item attribuut="Indiener">
            <persoon partij="D66">Hoekema</persoon>
            <persoon partij="PvdA">Valk</persoon>
         </item>
         <item attribuut="Datum_reaktie">1997-05-20</item>
         <item attribuut="Datum_indiening">1997-05-02</item>
         <item attribuut="Document-id">KVR4935</item>
         <item attribuut="Omvang">3 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 1996–1997" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="2493" allpagenumbers="2493 2494 2495" vetnummer="" code="" lopendefooter="Tweede Kamer, vergaderjaar 1996–1997, Aanhangsel" filenaam="" issn-nummer="ISSN 0921 - 7398" uitgever="Sdu Uitgevers ’s-Gravenhage 1997"/>
      <vraagdata vraagnummer="1220" onderwerp="" indiendatum="1997-05-2">
         <vrager partij="D66" oorsprong="parlement">Hoekema</vrager>
         <vrager partij="PvdA" oorsprong="parlement">Valk</vrager>
         <vraagt-aan/>
      </vraagdata>
      <antwoorddata antwoorddatum="1997-05-20">
         <antwoorder functie="minister" ministerie="Defensie">Voorhoeve</antwoorder>
         <mede-antwoorder/>
      </antwoorddata>
   </meta>
   <vragen aantal="4">
      <vraag nummer="1">Kent u de uitzending van NOVA op 28 april 1997 inzake Srebrenica? </vraag>
      <vraag nummer="2">Wat is uw oordeel over de bewering van luitenant L. van Duin (Dutchbat) dat Defensie hem in juli 1996 heeft ontmoedigd verklaringen naar buiten af te leggen over dreigende executies van Bosnische moslims en zijn melding daarvan aan de Dutchbat-basis? </vraag>
      <vraag nummer="3">Hebt u een verklaring voor het feit, dat de aankondiging van luitenant L. van Duin over de op handen zijnde executies niet tot een reactie aanleiding heeft gegeven en met name niet tot het sturen van de gevraagde jeep heeft geleid? </vraag>
      <vraag nummer="4">Zijn de verklaringen van luitenant L. van Duin bij de debriefingsgesprekken aan de orde geweest? Zo ja, waarom zijn deze niet in het debriefingsrapport verwerkt of later gepubliceerd? </vraag>
      <noten afkomstig="vraag"/>
   </vragen>
   <antwoorden aantal="2">
      <antwoord nummer="1">Ja. </antwoord>
      <antwoord nummer="2, 3 en 4" voetnoot="1 2 3">Voor een volledige beantwoording van de vragen dient eerst de opzet en de procedure van de debriefing te worden uiteengezet. Luitenant Van Duijn is op 12 en 13 september 1995 in Assen door een debriefingsteam gehoord in het kader van de algehele debriefing van Nederlandse VN-militairen die in juli 1995 aanwezig waren in Srebrenica of werkten op de VN-staven in Sarajevo, Tuzla en Zagreb. Zoals destijds aan de Tweede Kamer is uiteengezet, is alle militairen gevraagd volledig verslag te doen van hun waarnemingen en ervaringen. Om te bevorderen dat in de debriefingsgesprekken zonder terughoudendheid zou worden geantwoord op alle vragen, is elke militair beloofd dat zijn of haar verklaring vertrouwelijk zou blijven en alleen door de leden van het debriefingsteam en de twee externe adviseurs zou kunnen worden ingezien. Het ministerie van Defensie mocht de verklaringen dus niet inzien. Ook bij luitenant Van Duijn is deze procedure gevolgd. Van zijn verklaringen is een schriftelijk, vertrouwelijk verslag gemaakt, dat hij heeft gelezen en ondertekend. Op basis van dit schriftelijk verslag en dat van 459 andere Nederlandse VN-militairen is het debriefingsrapport opgesteld. Het debriefingsrapport is dus een beknopte samenvatting van al deze, soms uitvoerige verklaringen. Twee onafhankelijke externe adviseurs, oud-minister mr. J. de Ruiter en generaal b.d. G. L. J. Huyser, hebben de kwaliteit en de zorgvuldigheid van de debriefing beoordeeld en hebben vastgesteld dat deze verklaringen in het rapport op verantwoorde wijze zijn samengevat. Zij hebben het debriefingsrapport beschreven als «een analytische, samenvattende weergave van duizenden bladzijden met verklaringen» en daarbij aangetekend dat niet alle bijzonderheden van de individuele verklaringen konden worden weergegeven (zie bijlage twee van de brief aan de Voorzitter van de Tweede Kamer, van 30 oktober 1995 <voetnoot nummer="1"/>. Het rapport is dus inhoudelijk onafhankelijk van het ministerie van Defensie geschreven. De minister van Defensie blijft er uiteraard politiek verantwoordelijk voor. Luitenant Van Duijn heeft het ministerie van Defensie, naar aanleiding van de onderhavige Kamervragen, inzage verleend in het relevante gedeelte van zijn oorspronkelijke, in het kader van de debriefing afgelegde verklaring. Het debriefingsrapport berust mede op de verklaring die hij heeft afgelegd, zoals blijkt uit de strekking van de paragrafen 4.21 en 5.21 van het rapport. Daarin wordt de situatie beschreven rondom twee huizen in de buurt van het VN-kampement waar mannelijke vluchtelingen werden afgezonderd en ondervraagd en persoonlijke bezittingen werden afgenomen. Paragraaf 4.21 geeft een beschrijving van de dreiging die uitging van de situatie rondom de twee huizen. Een Dutchbat-militair verklaarde dat BSA-militairen «schreeuwden, duwden en de gevangenen het bidden onmogelijk maakten». Een andere Dutchbat-militair, die op 13 juli in een van de huizen is geweest, verklaarde dat er bij de aanwezige vluchtelingen sprake was van «totale doodsangst». Alom werd beseft dat het leven van de gevangen genomen moslimmannen gevaar liep. Niet in het debriefingsrapport verwerkt is dat luitenant Van Duijn op 13 juli, zeer bezorgd over het lot van de moslimmannen die waren afgezonderd in een huis nabij het VN-kampement, de «operations room» van het bataljon heeft verzocht om begeleiding van de bussen waarmee deze mannen werden afgevoerd. Dat het verzoek van luitenant Van Duijn om begeleiding van de bussen niet in het debriefingsrapport is vermeld, vindt zijn oorzaak in het feit dat het niet voorkomt in het door luitenant Van Duijn ondertekende schriftelijke verslag van zijn bij de debriefing gedane uitspraken. Desgevraagd heeft luitenant Van Duijn recentelijk verklaard dat hij dit verzoek om begeleiding op 12 en 13 september 1995 wel mondeling heeft meegedeeld, maar tegenover de debriefers niet heeft opgemerkt dat deze mededeling niet in het gespreksverslag terecht was gekomen. Luitenant Van Duijn weet niet meer met wie hij in de «operations room» gesproken heeft, wat begrijpelijk is gezien de hectische omstandigheden waarvan toen sprake was. Hij heeft in ieder geval niet met luitenant-kolonel Karremans, of diens plaatsvervanger, majoor Franken, gesproken, omdat hij zich dat zeker herinnerd zou hebben. Op de vraag van luitenant Van Duijn aan de «operations room» of er iets kon worden gedaan aan de begeleiding van de groep mannen, kreeg hij ten antwoord dat het verzoek begrepen was. De radiogesprekken van de «operations room» werden niet systematisch op de band vastgelegd, zodat niet te is. Ook kan niet meer worden nagegaan wat er met het verzoek om begeleiding is gebeurd. Uit het in paragrafen 5.21, 5.23 en 5.24 van het debriefingsrapport geschetste beeld blijkt echter dat het Dutchbat feitelijk onmogelijk werd gemaakt het vervoer van de vluchtelingen te escorteren. Bij het escorteren van konvooien op 12 en 13 juli werden de voertuigen van Dutchbat herhaaldelijk in beslag genomen. In andere gevallen werd de begeleiding van een enkele bus die gevuld was met alleen mannen onmogelijk gemaakt bij Bratunac. Overigens is ook in de brieven aan de Tweede Kamer van 27 juli 1995 <voetnoot nummer="2"/>en van 28 augustus 1995 <voetnoot nummer="3"/>beschreven hoezeer de Dutchbat-militairen werden gedwarsboomd in hun pogingen de konvooien met vluchtelingen te escorteren. Luitenant Van Duijn heeft niet gesproken over «op handen zijnde executies» (vraag 3). Wel had hij bange vermoedens over het lot van de mannelijke vluchtelingen. Deze werden, zoals gezegd, door vele militairen van Dutchbat gedeeld. Deze vermoedens waren in de loop van 13 juli 1995 mede aanleiding voor de leiding van Dutchbat om een lijst op te laten stellen met de namen van 239 moslimmannen op het VN-kampement in Potocari, in de hoop dat de mannen hieraan bescherming konden ontlenen. Begin juli 1996 heeft de directie voorlichting van Defensie een aantal Dutchbat-militairen, onder wie luitenant Van Duijn, benaderd om mee te werken aan interviews en achtergrondgesprekken met media. Tijdens een oriënterend gesprek met een medewerker van de directie voorlichting ontstond de indruk dat luitenant Van Duijn over aanvullende informatie beschikte die niet in het debriefingsrapport zou staan. Om hierover opheldering te verkrijgen, werd een gesprek tussen de rapporteur van het debriefingsrapport, brigade-generaal mr. O. van der Wind, en luitenant Van Duijn noodzakelijk geacht. In afwachting van dit gesprek en van de evaluatie ervan binnen Defensie is luitenant Van Duijn ontraden uitspraken in de media te doen. Overigens had luitenant Van Duijn al eerder aan HP/De Tijd verteld wat hij tijdens de val van Srebrenica had waargenomen; het desbetreffende artikel is op 12 juli 1996 in dit weekblad verschenen. Tijdens het gesprek met brigade-generaal Van der Wind, op 12 juli 1996, heeft luitenant Van Duijn twee uitspraken herhaald die hij eerder, in september 1995, tegenover het debriefingsteam had gedaan. De eerste had betrekking op «paspoorten en foto’s en persoonlijke goederen» die hij had aangetroffen bij het huis in de buurt van het VN-kampement; de tweede betrof zijn verzoek per portofoon aan de «operations room» om begeleiding van de bussen waarmee moslimmannen zouden worden afgevoerd. De eerste uitspraak was opgenomen in zijn schriftelijke verklaring in het kader van de debriefing, de tweede, zoals gezegd, niet. Het gesprek van 12 juli 1996 gaf op dat moment geen aanleiding nadere actie te ondernemen. De strekking van zijn bevindingen was immers al verwerkt in de paragrafen 4.21, 5.21 en 5.24 van het debriefingsrapport. De verklaringen van luitenant van Duijn over het feit dat hij «paspoorten en foto’s en persoonlijke goederen» had aangetroffen, waren als in oktober 1995 aan het VN-Tribunaal gemeld (zie onder). Naar aanleiding van dit gesprek is wèl overwogen een nader onderzoek in te stellen naar de vraag wat er op 13 juli is gebeurd met het verzoek van luitenant Van Duijn aan de «operations room» om begeleiding van de moslimmannen. Dit bleek echter niet mogelijk omdat, zoals gezegd, dit verzoek niet meer te traceren was: de radiocontacten in de «operations room» werden niet stelselmatig op de band vastgelegd en luitenant Van Duijn kon zich niet herinneren met wie hij had gesproken. Besloten is daarom van verder onderzoek af te zien. Tijdens de uitzending van Nova van 28 april jl. verklaarde de Amerikaanse journalist David Rohde – die overigens van Defensie alle gevraagde medewerking had gekregen om met Dutchbat-militairen en met anderen binnen de defensie-organisatie te spreken – dat Defensie luitenant Van Duijn heeft gevraagd te zwijgen over de op 13 juli 1995 door hem waargenomen paspoorten en zijn vermoedens terzake, al had hij geen spreekverbod gekregen. Hierop volgde in de uitzending een uitspraak van luitenant Van Duijn: «Dat was, ja, intern vanuit directie voorlichting is mij toen verzocht dat te doen. Is op het laatste moment niet doorgegaan». Deze uitspraak sloeg echter niet op de verklaring van de heer Rohde, maar was een antwoord op de aan luitenant Van Duijn wel gestelde, maar niet in de uitzending opgenomen vraag of hij al eerder de gelegenheid had gehad zijn verhaal voor de televisie te vertellen. Voor de volledigheid zij tot slot vermeld, dat het ministerie van Defensie geen enkele reden had om verklaringen over aanwijzingen van oorlogsmisdaden weg te poetsen. Ten eerste heb ik, zodra er na de val van de enclave geruchten gingen dat de Bosnische Serviërs moslimmannen afzonderden «om op oorlogsmisdaden te worden ondervraagd», en dat in de plaats Bratunac grote aantallen mannen zouden worden vastgehouden, de dreiging van oorlogsmisdaden door de Bosnisch-Servische militairen aan de orde gesteld. De Nederlandse regering heeft toen internationaal opgeroepen tot het zenden van internationale waarnemers naar het gebied. Ten tweede was de hiervoor geschetste, inhoudelijk onafhankelijke procedure van de debriefing er juist op gericht alle aanwijzingen voor oorlogsmisdaden te boekstaven en aan het VN-Tribunaal te overhandigen. Dat is dan ook geschied; het Tribunaal beschikt over alle individuele verklaringen die relevant zijn voor de vaststelling van oorlogsmisdaden. </antwoord>
      <noten afkomstig="antwoord">
         <noot nummer="1" documenttype="Kamerstuk" kamerstuk-id="22 181" documentnummer="128">Kamerstuk 22 181, nr. 128</noot>
         <noot nummer="2" documenttype="Kamerstuk" kamerstuk-id="22 181" documentnummer="109">Kamerstuk 22 181, nr. 109</noot>
         <noot nummer="3" documenttype="Kamerstuk" kamerstuk-id="22 181" documentnummer="115">Kamerstuk 22 181, nr. 115</noot>
      </noten>
   </antwoorden>
</kvr>
