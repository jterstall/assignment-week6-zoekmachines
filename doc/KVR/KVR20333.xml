<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van het lid Szabo (VVD) aan de minister voor Ontwikkelingssamenwerking over corruptie met ontwikkelingsgelden. (Ingezonden 12 mei 2004); Antwoord</item>
         <item attribuut="Bestand">19Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR20333
</item>
         <item attribuut="Inhoud">Vragen over de eventuele gevolgen die de corruptie in Mozambique zou moeten hebben voor de Nederlandse ontwikkelingshulp aan dit land.</item>
         <item attribuut="Rubriek">Criminaliteit en openbare orde (Fraude) Ontwikkelingssamenwerking (Ontwikkelingshulp Afrika)</item>
         <item attribuut="Trefwoorden">Fraude Mozambique Ontwikkelingssamenwerking</item>
         <item attribuut="Vindplaats">Kamervragen met antwoord 2003-2004, nr. 1588, Tweede Kamer</item>
         <item attribuut="Vraagnr_bij_indiening">2030414210</item>
         <item attribuut="Afkomstig_van">Ontwikkelingssamenwerking (OS)</item>
         <item attribuut="Indiener">
            <persoon partij="VVD">Szabo</persoon>
         </item>
         <item attribuut="Datum_reaktie">2004-05-25</item>
         <item attribuut="Datum_indiening">2004-05-12</item>
         <item attribuut="Document-id">KVR20333</item>
         <item attribuut="Omvang">2 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 2003–2004" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="3359" allpagenumbers="3359 3360" vetnummer="2030414210" code="0304tkkvr1588" lopendefooter="Tweede Kamer, vergaderjaar 2003–2004, Aanhangsel" filenaam="KVR20333" issn-nummer="ISSN 0921 - 7398" uitgever="Sdu Uitgevers ’s-Gravenhage 2004"/>
      <vraagdata vraagnummer="1588" onderwerp="" indiendatum="2004-05-12">
         <vrager partij="VVD" oorsprong="parlement">Szabo</vrager>
         <vraagt-aan>de minister voor Ontwikkelingssamenwerking</vraagt-aan>
      </vraagdata>
      <antwoorddata antwoorddatum="2004-05-25">
         <antwoorder functie="minister" ministerie="Ontwikkelingssamenwerking">Van Ardenne-van der Hoeven</antwoorder>
         <mede-antwoorder/>
      </antwoorddata>
   </meta>
   <vragen aantal="5">
      <vraag nummer="1">Bent u op de hoogte van het feit dat regeringsinstanties in Mozambique alsmede non gouvernementele organisaties en oppositiepartijen in dit land, tijdens een fact finding werkbezoek van 1 tot 8 mei 2004, hebben gemeld dat corruptie één van de grootste problemen is waar Mozambique mee kampt? Wat is uw standpunt in dezen? </vraag>
      <vraag nummer="2">Bent u op de hoogte van het feit dat bureaucratie en een falend justitieel apparaat in Mozambique in hoge mate bijdragen aan de corruptie? </vraag>
      <vraag nummer="3">Deelt u de mening dat dit niet zonder gevolgen kan blijven voor de Nederlandse ontwikkelingshulp aan Mozambique? </vraag>
      <vraag nummer="4">Bent u bereid een onderzoek in te stellen naar de bestedingen van ontwikkelingssamenwerkinggelden in Mozambique? Zo ja, wilt u in dit onderzoek specifiek aangeven welk deel van de Nederlandse ontwikkelingssamenwerkinggelden aan de strijkstok blijft hangen en tot welke beleidsreactie dit leidt? </vraag>
      <vraag nummer="5">Bent u bereid de Kamer hierover op korte termijn te informeren? </vraag>
      <noten afkomstig="vraag"/>
   </vragen>
   <antwoorden aantal="4">
      <antwoord nummer="1">Ja. Het probleem corruptie, alsmede de bestrijding daarvan, staat al jaren op de politieke agenda in Mozambique. De Mozambikaanse overheid voert in nauwe samenwerking met de internationale donoren, waaronder Nederland, een actief beleid om corruptie aan te pakken. Corruptie moet worden bestreden omdat het een barrière vormt voor het oplossen van het daadwerkelijke grootste probleem in Mozambique, de armoede. </antwoord>
      <antwoord nummer="2">Ja. De Mozambikaanse overheid en de donoren onderkennen reeds jaren dat de mate van bureaucratie en de zwakte van de justitiële sector corruptie vergemakkelijken. Zoals veel ontwikkelingslanden heeft Mozambique een overvloed aan, vaak achterhaalde, regelgeving. Uit onderzoek van onder meer de Wereldbank blijkt steeds weer dat overregulering een voedingsbodem vormt voor en daarmee een directe relatie heeft met corruptie. Zoals de leden van de vaste commissie voor Buitenlandse Zaken die Mozambique van 2 tot en met 8 mei hebben bezocht tijdens hun gesprek met de Mozambikaanse Premier, Luisa Diogo, hebben kunnen vernemen, ziet Mozambique de vermindering van de bureaucratie en de versterking van het justitieel apparaat als kernthema’s van de politieke agenda. Tijdens het begin april 2004 gehouden jaarlijks overleg tussen vijftien donoren en de overheid zijn daar duidelijke afspraken over gemaakt. De overheid heeft samen met de donoren op zich genomen de capaciteit in het juridisch apparaat te versterken en de regelgeving voor de private sector te vereenvoudigen. Ook is de controle en het toezicht op de financiële sector de afgelopen jaren sterk verbeterd, mede in antwoord op corrupte praktijken rond de privatisering van enkele banken. </antwoord>
      <antwoord nummer="3">Corruptie kan en mag niet zonder gevolgen blijven voor de Nederlandse inzet in Mozambique. De wijze waarop Nederland in het kader van ontwikkelingssamenwerking hulp verstrekt aan Mozambique houdt derhalve enerzijds rekening met de problemen en risico’s van corruptie en tracht anderzijds een bijdrage te leveren om dit probleem te verminderen. Tijdens het bezoek van de leden van de vaste commissie voor Buitenlandse Zaken aan Mozambique hebben de leden kennis kunnen nemen van een groot aantal controlemechanismen die moeten zorgen dat de hulp terechtkomt op de juiste plek en effectief bijdraagt aan armoedevermindering. Bij de programma’s, organisaties en projecten die niet via algemene budgetsteun worden ondersteund, worden wereldwijd gehanteerde controlerichtlijnen gebruikt. Vooraf wordt van elke ontvangende organisatie of instelling een risicoprofiel opgesteld dat onder andere inzicht geeft in de doelmatigheid en rechtmatigheid van de aanwending van middelen. Daarop worden de controle-eisen afgestemd. Daar waar Nederland samenwerkt met andere donoren (zoals bijvoorbeeld bij de medicijnenvoorziening in Mozambique) worden gezamenlijke afspraken gemaakt over onder andere accountantscontroles. Met betrekking tot de begrotingssteun die aan Mozambique wordt verstrekt, bestaat een samenwerkingsverband van 15 verschillende donoren. Die werken met elkaar en met de Mozambikaanse regering samen bij de controle over die fondsen. In de praktijk betekent dit dat elk kwartaal een rapport hierover verschijnt. Daarnaast worden elk jaar de uitgaven nagetrokken door de interne inspectie van het Mozambikaanse ministerie van Financiën en onderzoekt de nationale Mozambikaanse Rekenkamer eveneens jaarlijks de overheidsuitgaven op rechtmatigheid. Bovendien verschijnt vanaf dit jaar jaarlijks een rapport over zogenaamde fiduciaire risico’s en de aanpak daarvan. Een bekende bron van mogelijke corruptie bij de overheidsuitgaven is, zoals bekend, de openbare aanbesteding. Dat is ook in Mozambique het geval. De regelgeving terzake is onlangs aangepast, mede onder druk van de donoren inclusief de Wereldbank, en nieuwe wetgeving op dat punt staat voor dit jaar op het programma. Naast bovengenoemde controlemechanismen om corruptie met betrekking tot de inzet van Nederlandse fondsen te voorkomen, is Nederland eveneens actief betrokken bij diverse andere vormen van corruptiebestrijding. Zo geeft Nederland steun aan de Mozambikaanse anticorruptie-eenheid van de Procureur-Generaal in Mozambique ten behoeve van het uitwerken van een plan van aanpak gericht op betere samenwerking binnen de justitiesector. Daarnaast heeft Nederland steun verleend aan Ética Mocambique, een non-gouvernementele organisatie die verbonden is aan Transparancy International, voor het in kaart brengen van de wijze waarop zowel kleinschalige als grootschalige corruptie de burger in Mozambique raken. Ook wordt ondersteuning geboden aan de hervorming van de politie en aan de belangrijkste mensenrechtenorganisatie, die zich onder meer bezig houdt met het aan de kaak stellen van corrupte praktijken. </antwoord>
      <antwoord nummer="4 en 5">Extra onderzoek naar de besteding van ontwikkelingssamenwerkingsgelden in Mozambique, boven de reeds bestaande controle en verantwoording, acht ik in het licht van de antwoorden op bovenstaande vragen niet nodig. </antwoord>
      <noten afkomstig="antwoord"/>
   </antwoorden>
</kvr>
