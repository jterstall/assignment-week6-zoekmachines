<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van de leden Aptroot en Luchtenveld (beiden VVD) aan de ministers van Justitie, van Financiën en van Economische Zaken over het reprorecht. (Ingezonden 27 juni 2003); Antwoord</item>
         <item attribuut="Bestand">26Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR18377
</item>
         <item attribuut="Inhoud">Vragen naar aanleiding van de vele klachten aangaande de door de Stichting Reprorecht ingevolge de per 1 februari 2003 inwerkinggetreden reprorechtregeling verzonden facturen.</item>
         <item attribuut="Rubriek">Burgerlijk recht en burgerlijk procesrecht (Intellectueel en industrieel eigendom)</item>
         <item attribuut="Trefwoorden">Reprorecht</item>
         <item attribuut="Vindplaats">Kamervragen met antwoord 2002-2003, nr. 1804, Tweede Kamer</item>
         <item attribuut="Vraagnr_bij_indiening">2020314090</item>
         <item attribuut="Afkomstig_van">Justitie (JUS)</item>
         <item attribuut="Indiener">
            <persoon partij="VVD">Aptroot</persoon>
            <persoon partij="VVD">Luchtenveld</persoon>
         </item>
         <item attribuut="Datum_reaktie">2003-08-27</item>
         <item attribuut="Datum_indiening">2003-06-27</item>
         <item attribuut="Document-id">KVR18377</item>
         <item attribuut="Omvang">4 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 2002–2003" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="3779" allpagenumbers="3779 3780 3781 3782" vetnummer="2020314090" code="0203tkkvr1804" lopendefooter="Tweede Kamer, vergaderjaar 2002–2003, Aanhangsel" filenaam="KVR18377" issn-nummer="ISSN 0921 - 7398" uitgever="Sdu Uitgevers ’s-Gravenhage 2003"/>
      <vraagdata vraagnummer="1804" onderwerp="" indiendatum="2003-06-27">
         <vrager partij="VVD" oorsprong="parlement">Aptroot</vrager>
         <vrager partij="VVD" oorsprong="parlement">Luchtenveld</vrager>
         <vraagt-aan>de ministers van Justitie, van Financiën en van Economische Zaken</vraagt-aan>
      </vraagdata>
      <antwoorddata antwoorddatum="27 augustus 2003), zie ook Aanhangsel Handelingen nr. 1714, vergaderjaar 2002–2003">
         <antwoorder functie="minister" ministerie="Justitie">Donner</antwoorder>
         <mede-antwoorder>de minister van Financiën en de staatssecretaris van Economische Zaken</mede-antwoorder>
      </antwoorddata>
   </meta>
   <vragen aantal="7">
      <vraag nummer="1">Bent u op de hoogte van de vele klachten aangaande de door de Stichting Reprorecht ingevolge de per 1 februari jl. inwerkinggetreden reprorechtregeling verstuurde facturen? </vraag>
      <vraag nummer="2">Kunt u uiteenzetten waarom het bedrijf «Reprorecht» de bevoegdheid tot facturering voortvloeiend uit deze regeling heeft verkregen? Zijn hiervoor nog andere bedrijven benaderd? Zo neen, waarom niet? Zo ja, op basis waarvan hebben deze bedrijven deze bevoegdheid niet verkregen? </vraag>
      <vraag nummer="3">Wat vindt u van de werkwijze van de Stichting Reprorecht die in de verstuurde nota’s suggereert het werkelijke kopieervolume van de gefactureerde bedrijven te weten, terwijl bij navraag blijkt dat deze enkel op basis van een, door Veldkamp/Nipo uitgevoerd, veldonderzoek is gebaseerd? </vraag>
      <vraag nummer="4">Bent u van mening dat de wijze van factureren onrechtmatig en misleidend is. Zo neen, waarom niet? </vraag>
      <vraag nummer="5">Vindt u dat in het voorliggende geval sprake is van een pro forma-factuur, waarbij het gefactureerde bedrijf zelf maar het juiste kopieervolume moet aantonen om niet voor een te hoog bedrag te worden aangeslagen? </vraag>
      <vraag nummer="6">Hoe verhoudt de papieren rompslomp, die het gevolg is van het feit dat de gefactureerde bedrijven zelf moeten bepalen wat het werkelijke kopieervolume is, zich met de doelstelling van het kabinet om tot vermindering van de administratieve lastendruk te komen? </vraag>
      <vraag nummer="7">Kan de minister van Justitie de uitvoering van de regeling opschorten totdat duidelijk wordt op welke wijze tot een adequate invulling hiervan kan worden gekomen? Zo neen, waarom niet? Welke maatregelen is de minister dan voornemens te nemen om aan deze wijze van invulling van het reprorecht een einde te maken? </vraag>
      <noten afkomstig="vraag"/>
   </vragen>
   <antwoorden aantal="5">
      <antwoord nummer="1">Ons is bekend dat met name bij de Stichting Reprorecht klachten zijn ingediend tegen de wijze van facturering. Daarnaast hebben MKB-Nederland en VNO-NCW ondernemers gewezen op de mogelijkheid om tegen de ontvangen facturen bezwaar aan te tekenen, en in afwachting van de behandeling van dit bezwaar de facturen voorlopig niet te betalen, overigens zonder de betalingsverplichting bij het kopiëren van auteursrechtelijk beschermde werken ten principale te betwisten. De klachten die de Stichting heeft ontvangen zijn op dit moment in behandeling en zijn onlangs dan wel worden binnenkort beantwoord. De inning van de vergoedingen van degenen die een reactie hebben ingestuurd wordt gedurende deze periode opgeschort. </antwoord>
      <antwoord nummer="2">Ten aanzien van de Stichting Reprorecht kan het volgende worden opgemerkt. De inning en verdeling van vergoedingen voor reprografische verveelvoudigingen, die overheidsinstellingen, bibliotheken en scholen al sinds eind 1985 betalen, is bij besluit van 19 februari 1986 (Stb. 1986, 79) exclusief opgedragen aan de Stichting Reprorecht. Een stelsel van vergoedingen voor reprografische verveelvoudiging van auteursrechtelijk beschermd materiaal is dus niet nieuw. Bij besluit van de minister van Justitie van 8 januari 2003 (Stcrt. 2003, 8), genomen op grond van het nieuwe artikel 16L, eerste lid, van de Auteurswet 1912, zijn de taken van deze Stichting uitgebreid met de inning en verdeling van de vergoedingen voor reprografische verveelvoudigingen door bedrijven. In de memorie van toelichting bij het wetsvoorstel tot wijziging van de Auteurswet 1912 inzake het reprografisch verveelvoudigen, dat heeft geleid tot de invoering van het nieuwe artikel 16L, is aangegeven dat het in de rede ligt om de Stichting Reprorecht aan te wijzen als rechtspersoon die met uitsluiting van anderen belast is met de inning en verdeling van deze vergoedingen (Kamerstuk 27 617, nr. 3). Gelet op de langdurige ervaring en opgebouwde expertise bij de inning en repartitie, het goede functioneren met relatief geringe exploitatielasten en om redenen van efficiency (één uitvoeringsorganisatie voor de inning en verdeling van vergoedingen voor reprografische verveelvoudigingen in zowel de private als de publieke sector) lag het voor de hand om de Stichting Reprorecht, overeenkomstig de daartoe door de Commissie Auteursrecht in haar eindadvies over het reprorecht uit 1996 al gedane suggestie, met de uitvoering van het nieuwe reprorechtstelsel te belasten. De Stichting Reprorecht ontleent haar grondslag tot het innen van de reprovergoedingen aan art. 16L van de Auteurswet 1912. De Stichting vertegenwoordigt, in en buiten rechte, de rechthebbenden in aangelegenheden betreffende de inning van de vergoeding. De betalingsplicht aan de Stichting bestaat voor een gebruiker van reproplichtig materiaal niet, voor zover hij kan aantonen dat hij met de rechthebbende(n) overeengekomen is dat hij de vergoeding rechtstreeks aan deze zal betalen (art. 16L, vijfde lid). Hiermee laat de regeling ruimte voor zelfregulering, waardoor ook buiten de Stichting Reprorecht om – individueel of branchegewijs – afspraken over reprorechtvergoedingen gemaakt kunnen worden met rechthebbenden. De Stichting verdeelt de geïncasseerde vergoedingen op basis van een repartitiereglement. Het huidige reglement dateert uit 1981. De Stichting werkt thans aan een wijziging van het reglement in verband met haar nieuwe taken ten aanzien van het bedrijfsleven. Tot aan de inwerkingtreding van de Wet toezicht collectieve beheersorganisaties auteurs- en naburige rechten, op 15 juli 2003, behoefde het repartitiereglement de voorafgaande instemming van de minister van Justitie. Sinds de inwerkingtreding behoeft het reglement de voorafgaande instemming van het College van Toezicht collectieve beheersorganisaties auteurs- en naburige rechten. Dit College – waarvan de leden worden benoemd door de minister van Justitie, in overleg met de minister van Onderwijs, Cultuur en Wetenschappen – heeft tot taak om toezicht uit te oefenen op de inning en verdeling van de vergoedingen door, onder meer, de Stichting Reprorecht. </antwoord>
      <antwoord nummer="3 t/m 5">Vooruitlopend op het nieuwe reprorechtstelsel hebben de Stichting Reprorecht en VNO-NCW al in 1999 een gezamenlijke werkgroep geformeerd voor de begeleiding van een onderzoek naar het kopieergedrag in het bedrijfsleven. De belangrijkste doelstelling van het onderzoek was de ontwikkeling van een betrouwbare methodiek om de jaarlijkse hoeveelheid vergoedingsplichtige reprografische verveelvoudigingen in diverse branches van het bedrijfsleven te inventariseren. In overleg met VNO-NCW is uiteindelijk gekozen voor de door marktonderzoeksbureau Veldkamp/NIPO voorgestelde onderzoeksmethode, waarbij op basis van het kopieergedrag van individuele medewerkers schattingen werden gemaakt van de jaarlijkse aantallen vergoedingplichtige kopieën in de diverse branches. Het volledige onderzoeksrapport, «Kopiëren op het werk», is voor een ieder raadpleegbaar via de website van de Stichting Reprorecht: www.reprorecht.nl. Op grond van het onderzoek zijn vervolgens door bureau Veldkamp/NIPO voor tien branches schattingen gemaakt van het jaarlijkse aantal vergoedingsplichtige verveelvoudigingen. Het door het bureau Veltkamp/NIPO aldus forfaitair en per branche vastgestelde percentage reproplichtige kopieën is vervolgens door de Stichting Reprorecht ten behoeve van de facturering over de hele linie met 5% verlaagd. Dat verlaagde percentage is uiteindelijk ten grondslag gelegd aan de individuele facturering. De berekening van het aantal heffingsplichtige kopieën geschiedt door het totale kopieervolume te vermenigvuldigen met het reprorechtplichtige percentage, behorende bij de branche en de werknemersklasse van een bedrijf. Het gehanteerde tarief van 0,045 per gekopieerde pagina is vastgesteld bij besluit van 27 november 2002 (Stb. 2002, nr. 574). Dit tarief geldt al sinds 1985 voor het belangrijkste deel van de publieke sector, en is sindsdien niet geïndexeerd. Door dit tarief ook toe te passen op door het bedrijfsleven gemaakte kopieën worden de publieke en private sector op gelijke wijze behandeld. Alleen voor bepaalde typen onderwijsinstellingen geldt, eveneens al sinds 1985, bij wijze van uitzondering het lagere tarief van 0,011. Ten behoeve van het innen van vergoedingen in de publieke sector, heeft de Stichting eveneens onderzoek laten verrichten naar het kopieergedrag in die sector. Op basis daarvan heeft de Stichting, zoveel mogelijk met overkoepelende organisaties, zoals de VNG, het IPO en de Vereniging van Samenwerkende Universiteiten (VSNU), collectieve betaalregelingen getroffen. De Stichting is er nog niet in geslaagd om ook met overkoepelende organisaties in het bedrijfsleven collectieve betaalregelingen te treffen, onder meer omdat deze organisaties – anders dan die in de publieke sector – niet altijd mandaat hebben om betalingsafspraken te maken namens hun aangeslotenen. De Stichting heeft desgevraagd aangegeven bereid te zijn om ook in de private sector collectieve betalingsafspraken te maken met organisaties die namens hun aangeslotenen handelen. Ondanks de uitvoerige voorbereiding van de incassowerkzaamheden van de Stichting Reprorecht, worden ontvangen facturen of berekeningen in concrete gevallen nogal eens als onjuist ervaren, bijvoorbeeld omdat men meent dat bij de concrete berekening is uitgegaan van een te groot kopieervolume waarvoor een reprovergoeding verschuldigd is of dat de indeling in een branche onjuist is. De Stichting Reprorecht biedt in dat geval bedrijven de mogelijkheid om daarvan melding te maken op een met de berekening meegezonden opgavenformulier. De door de bedrijven geretourneerde opgavenformulieren zijn op dit moment in behandeling bij de Stichting. De oorspronkelijke facturen waarvan opgavenformulieren zijn ontvangen, worden door de Stichting gecrediteerd. Op basis van de verbeterde opgave wordt een nieuwe vergoeding berekend. Bedrijven die een opgavenformulier hebben ingezonden naar aanleiding van een onjuist ingeschat kopieervolume, ontvangen van de Stichting binnenkort een factuur op basis van het opgegeven kopieervolume. Gelet op het onderzoek dat in opdracht van de Stichting Reprorecht is uitgevoerd, de intensieve voorlichtingscampagne waarmee de Stichting beoogt de introductie van het nieuwe reprorechtstelsel te begeleiden, onder andere bestaande uit een landelijke mediacampagne en het meezenden van informatiebrochures bij de facturering, en de mogelijkheid die geboden wordt aan bedrijven om de gegevens te corrigeren die ten grondslag liggen aan de geschatte verschuldigde vergoedingen, is er geen aanleiding te veronderstellen dat de werkwijze van de Stichting Reprorecht onrechtmatig of misleidend is, of dat er in casu sprake zou zijn van «pro forma-facturen». De vele reacties op de aanschrijvingen van de Stichting duiden er wel op dat een meer accurate benadering bij de schattingen van het kopieervolume geboden is. </antwoord>
      <antwoord nummer="6">Ingevolge artikel 16m van de Auteurswet 1912 is degene die verplicht is tot betaling van de reprorechtvergoeding, gehouden aan de Stichting Reprorecht opgave te doen van het totale aantal reprografische verveelvoudigingen dat hij jaarlijks maakt, voorzover dit aantal per jaar 50.000 of meer is. In verband daarmee is in de memorie van toelichting en in de nota naar aanleiding van het verslag bij het wetsvoorstel tot wijziging van de Auteurswet 1912 inzake het reprografisch verveelvoudigen, waarbij deze bepaling is ingevoerd, uitvoerig aandacht besteed aan de bedrijfseffecten van de nieuwe regeling (Kamerstuk 27 617, nrs. 3 en 6). In 2000 heeft de B&amp;A Groep Beleidsonderzoek &amp; -Advies te Den Haag in opdracht van het Wetenschappelijk Onderzoeks- en Documentatiecentrum (WODC) de mogelijke bedrijfseffecten van het wetsvoorstel reprorecht geïnventariseerd, uitgaande van het scenario waarin een bedrijf onvrijwillig en individueel wordt belast met de uitvoering van de voorgestelde regeling. De resultaten van dit onderzoek zijn als bijlage bij de memorie van toelichting aan de Tweede Kamer gezonden. De onderzoekers hebben onder meer vertegenwoordigers van VNO-NCW en MKB-Nederland geïnterviewd en een steekproefsgewijs onderzoek uitgevoerd bij enkele bedrijven waarin grootschalig wordt gekopieerd. Uit het onderzoek van de B&amp;A Groep volgt dat er geen redelijk alternatief is voor de grondslag van heffing op basis van een paginavergoeding, en dat de geschatte administratieve lasten voor een bedrijf om de individuele kosten voor het fotokopiëren uit te rekenen gering zijn, namelijk hooguit een half tot een heel uur op jaarbasis. Daarbij is gebleken dat van de onderzochte methoden, aan de hand waarvan de concreet te betalen vergoeding voor het reproplichtig kopiëren kan worden vastgesteld, alleen de methode waarbij bedrijven opgave doen van het jaarlijks totaal aantal gemaakte kopieën, en de methode waarbij bedrijven enkele (andere) parameters verstrekken (zoals de aard van het bedrijf, aantal werknemers, aantal kopieerapparaten) voldoen aan de eisen van uitvoerbaarheid, handhaafbaarheid, minimale administratieve lasten en investeringskosten. Vervolgens heeft Actal in het najaar 2000 een eigen advies uitgebracht, voorbereid met een bedrijvenpanel. Het advies van Actal is eveneens als bijlage bij de memorie van toelichting aan de Tweede Kamer gezonden. Actal geeft in haar advies aan wat de te verwachten administratieve lasten op jaarbasis kunnen zijn, afhankelijk van verschillende grenzen, waar beneden betalingsplichtigen geen opgave hoeven te doen van het jaarlijkse totale aantal reprografische verveelvoudigingen. In dit verband is van belang op te merken dat Actal bij haar berekeningen is uitgegaan van de toen beschikbare gegevens en informatie, en derhalve geen rekening heeft kunnen houden met latere ontwikkelingen en de uiteindelijke wijze van uitvoering van de wettelijke regeling. Uitgaande van een aangiftegrens van 50.000 kopieën op jaarbasis, werden de administratieve lasten door Actal geschat op 68.000 Euro. Tegenover de lasten die de uitvoering van het nieuwe reprorecht met zich brengt, staat de aanspraak op een redelijke vergoeding van rechthebbenden voor het gebruik van hun auteursrechtelijk beschermde werken. In de memorie van toelichting bij het wetsvoorstel tot wijziging van de Auteurswet 1912 inzake het reprografisch verveelvoudigen werd geschat dat de opbrengst van de reprovergoeding tussen de 8 en 12 miljoen euro zou kunnen bedragen (Kamerstukken 27 617, nr. 3, pag. 29). Inmiddels is echter de verwachting dat de werkelijke opbrengst hoger zal uitvallen. Wat er ook zij van de concrete kwantitatieve uitkomsten van de diverse onderzoeken, uit een en ander volgt in ieder geval dat de verwachte administratieve lasten van de regeling – mits goed uitgevoerd – zowel voor individuele ondernemers als voor het gehele bedrijfsleven, gering waren in verhouding tot het totale kopieervolume en de verwachte baten van de regeling. Met de toenmalige regering achten wij een dergelijke administratieve belasting in beginsel aanvaardbaar. Ook de door de Stichting Reprorecht gekozen factureringsmethodiek is gericht op een beperking van de administratieve lasten. Het aan bedrijven gefactureerde bedrag is namelijk omgerekend naar een kopieervolume. Bedrijven kunnen bijvoorbeeld hun kopieervolume vaststellen aan de hand van de tellerstanden of aan de hand van het jaarlijks gebruik van kopieerpapier. De Stichting Reprorecht kan in voorkomend geval worden geïnformeerd over het daadwerkelijke (lagere) kopieervolume. De Stichting beoogt aldus de administratieve last voor het bedrijfsleven te beperken en de uitvoering van deze wettelijke betalingsverplichting zo transparant mogelijk te realiseren. </antwoord>
      <antwoord nummer="7">Desgevraagd heeft de Stichting Reprorecht aangegeven de huidige wijze van uitvoering van de reprorechtregeling zo spoedig mogelijk en in overleg met vertegenwoordigende organisaties in het bedrijfsleven, in het bijzonder met VNO-NCW, MKB-Nederland, en met brancheorganisaties te zullen evalueren. Centraal aandachtspunt zal daarbij zijn of en hoe de gerechtvaardigde belangen van rechthebbenden binnen het huidige wettelijke kader beter kunnen worden verzoend met de ook in het regeerakkoord onderkende noodzaak van beperking van administratieve lasten voor het bedrijfsleven. Uitvoeringstechnische verbeteringen kunnen daaraan uiteraard bijdragen. Zo zou kunnen worden overwogen om – doorgaans kleinere – bedrijven met een gering reproplichtig kopieervolume niet jaarlijks, maar bijvoorbeeld driejaarlijks een betalingsvoorstel te doen. Verder zou kunnen worden bezien of de mogelijkheden tot zelfregulering niet beter kunnen worden benut, bijvoorbeeld via de totstandkoming van een- of meerjarige modelafspraken op branche- of concernniveau, waardoor facturering bij tot de bedrijfstak behorende individuele bedrijven of concernonderdelen niet meer nodig zou zijn. De uitkomsten van een inmiddels door VNO-NCW geëntameerd referentieonderzoek naar het kopieergedrag in het bedrijfsleven kunnen daarvoor mogelijk een nuttige grondslag vormen. Bij dit overleg zou, ten slotte, ook kunnen worden bezien of er andere adequate parameters zijn om tot een betrouwbare en hanteerbare vaststelling van het kopieervolume te komen, dan die welke thans door de Stichting Reprorecht worden gehanteerd. De Stichting Reprorecht heeft aangegeven binnenkort geen nieuwe branches te zullen aanschrijven, zulks in afwachting van het overleg met het bedrijfsleven. </antwoord>
      <noten afkomstig="antwoord"/>
   </antwoorden>
</kvr>
