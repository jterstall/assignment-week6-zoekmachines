<?xml version="1.0" encoding="UTF-8"?>
<?xml-stylesheet type="text/xsl" href="showKVR.xsl"?>
<kvr xmlns:xs="http://www.w3.org/2001/XMLSchema" type="Antwoord" aantalvragen="6">
   <meta><!--
          Metadata toegevoegd door de griffie, geparsed uit Parlando.
         --><metadata>
         <item attribuut="Bibliografische_omschrijving">Vragen van het lid Vendrik (GroenLinks) aan de ministers van Economische Zaken, van Binnenlandse Zaken en Koninkrijksrelaties en aan de staatssecretaris van Volksgezondheid, Welzijn en Sport over de verkoop van de TV-rechten van het betaald voetbal. (Ingezonden 12 juni 2003); Antwoord</item>
         <item attribuut="Bestand">19Kb</item>
         <item attribuut="Permalink">
http://www.geencommentaar.nl/parlando/index.php?action=doc&amp;filename=KVR17984
</item>
         <item attribuut="Inhoud">De NMa heeft nog geen uitspraak gedaan in de zaak rond de gezamenlijke verkoop van de TV-rechten van het betaald voetbal in Nederland. Wat zijn de consequenties hiervan voor onder andere de organisatie van de competitie, de financiële situatie van de voetbalclubs en de positie van het amateurvoetbal.</item>
         <item attribuut="Rubriek">Communicatie, media en informatievoorziening (Radio en televisie) Handel en economie (Mededinging) Vrijetijdsbesteding (Sport)</item>
         <item attribuut="Trefwoorden">Mededinging Sport Televisie</item>
         <item attribuut="Vindplaats">Kamervragen met antwoord 2002-2003, nr. 1463, Tweede Kamer</item>
         <item attribuut="Vraagnr_bij_indiening">2020313120</item>
         <item attribuut="Afkomstig_van">Economische Zaken (EZ)</item>
         <item attribuut="Indiener">
            <persoon partij="GroenLinks">Vendrik</persoon>
         </item>
         <item attribuut="Datum_reaktie">2003-06-19</item>
         <item attribuut="Datum_indiening">2003-06-12</item>
         <item attribuut="Document-id">KVR17984</item>
         <item attribuut="Omvang">3 pag.</item>
      </metadata>
      <header titel="Tweede Kamer der Staten-Generaal" kamer="2" vergaderjaar="Vergaderjaar 2002–2003" typehandeling="Aanhangsel van de Handelingen" typedoc="Vragen gesteld door de leden der Kamer, met de daarop door de regering gegeven antwoorden"/>
      <footer firstpaginanummer="3057" allpagenumbers="3057 3058 3059" vetnummer="2020313120" code="0203tkkvr1463" lopendefooter="Tweede Kamer, vergaderjaar 2002–2003, Aanhangsel" filenaam="KVR17984" issn-nummer="ISSN 0921 - 7398" uitgever="Sdu Uitgevers ’s-Gravenhage 2003"/>
      <vraagdata vraagnummer="1463" onderwerp="" indiendatum="2003-06-12">
         <vrager partij="GroenLinks" oorsprong="parlement">Vendrik</vrager>
         <vraagt-aan>de ministers van Economische Zaken, van Binnenlandse Zaken en Koninkrijksrelaties en aan de staatssecretaris van Volksgezondheid, Welzijn en Sport</vraagt-aan>
      </vraagdata>
      <antwoorddata antwoorddatum="2003-06-19">
         <antwoorder functie="minister" ministerie="Economische Zaken">Brinkhorst</antwoorder>
         <mede-antwoorder/>
      </antwoorddata>
   </meta>
   <vragen aantal="6">
      <vraag nummer="1">Klopt het dat de NMa nog geen definitieve uitspraak heeft gedaan in de zaak rond de gezamenlijke verkoop van de TV-rechten van het betaald voetbal in Nederland (ontheffingsverzoek van de Eredivisie N.V.)? </vraag>
      <vraag nummer="2">Klopt het dat, als de NMa bij haar standpunt blijft, dat reeds gevolgen zal hebben voor het komende voetbalseizoen? </vraag>
      <vraag nummer="3">Deelt u de mening dat de gevolgen van een verbod op gezamenlijke verkoop van TV-rechten voor de financiële positie van de voetbalclubs – uitgezonderd de top drie –, de organisatie van de competitie, het waarborgen van de veiligheid en de positie van het amateurvoetbal groot zullen zijn? </vraag>
      <vraag nummer="4">Hoe behandelen de mededingingsautoriteiten in andere lidstaten van de EU de collectieve verkoop van TV-rechten? </vraag>
      <vraag nummer="5">Deelt u de mening dat de Kamer de mogelijkheid moet hebben met u te overleggen over de gevolgen van het besluit dat de NMa zal nemen? </vraag>
      <vraag nummer="6">Bent u bereid deze vragen uiterlijk op 16 juni 2003 te beantwoorden zodat de Kamer hierover nog met u van gedachten kan wisselen? </vraag>
      <noten afkomstig="vraag"/>
   </vragen>
   <antwoorden aantal="6">
      <antwoord nummer="1">Nee, van een niet-definitieve uitspraak is geen sprake. De directeur-generaal van de NMa heeft op 19 november 2002 een besluit genomen op het verzoek van de Eredivisie NV om ontheffing van het kartelverbod voor het gezamenlijk verkopen van de uitzendrechten op wedstrijden door de achttien clubs gezamenlijk. Dit ontheffingsverzoek is door de NMa afgewezen aangaande live-wedstrijden. De gezamenlijke verkoop van de rechten op samenvattingen is wel toegestaan ten bate van het maken van een totaaloverzicht. Tegen dit besluit is de Eredivisie NV in bezwaar gegaan bij de NMa. Een bezwaarprocedure heeft geen schorsende werking van het besluit waartegen het is gericht (art. 6:16 Awb), tenzij bij voorlopige voorziening om een dergelijke schorsing is gevraagd. Op het genoemde bezwaarschrift heeft de NMa nog niet besloten. </antwoord>
      <antwoord nummer="2">Uit het antwoord op vraag 1 volgt dat het besluit van de NMa inderdaad gevolgen heeft voor de manier waarop de clubs in de eredivisie hun uitzendrechten op wedstrijden verkopen. In het antwoord op vraag drie ga ik nader in op de mogelijkheden die de clubs wél hebben om hun uitzendrechten te verkopen. Ook ga ik in dat antwoord in op de gevolgen van het verbod van de NMa voor de financiële positie van de voetbalclubs (uitgezonderd de top drie), de organisatie van de competitie, het waarborgen van de veiligheid en de positie van het amateurvoetbal. Voor wat betreft de uitzendingen van voetbalwedstrijden, verwacht de NMa dat een gevolg van het verbod waarschijnlijk zal zijn dat er meer live-wedstrijden op de televisie te zien zullen zijn, tegen lagere prijzen en op meer zenders. Naast abonneezender Canal+, die de afgelopen seizoenen de live-wedstrijden uitzond, kunnen andere zenders bieden op uitzendrechten voor live-wedstrijden. Lokale zenders kunnen, in tegenstelling tot de huidige situatie, bijvoorbeeld een pakket uitzendrechten van lokale (kleinere) clubs opkopen. Gezamenlijke verkoop van uitzendrechten ten bate van een overzicht van samenvattingen zoals dat de afgelopen jaren is uitgezonden door de NOS is in het besluit in principe niet verboden. De verwachting is dan ook dat een dergelijk programma ook in de toekomst blijft bestaan. </antwoord>
      <antwoord nummer="3">Deze vraag bevat vier deelvragen die ik afzonderlijk zal behandelen. Of het NMa-besluit grote financiële gevolgen zal hebben voor de voetbalclubs (uitgezonderd de top drie) is niet te voorspellen. Voor sommige clubs zullen de gevolgen groter zijn dan voor andere. Een aantal clubs heeft biedingen voor hun live TV-rechten gekregen die lager zijn dan de bedragen die zij voorheen kregen uit de herverdeling van de inkomsten uit collectieve verkoop. Hoe de inkomsten in dit geval verdeeld zullen zijn over de verschillende clubs hangt af van de clubs die verenigd zijn in de Eredivisie NV. Het NMa-besluit biedt de mogelijkheid dat clubs een gedeelte van hun inkomsten afstaan ten bate van een herverdeling tussen de clubs en bijvoorbeeld een bijdrage aan de Gouden Gids Divisie. Het NMa-besluit heeft alleen betrekking op de Holland Casino Eredivisie. Het is belangrijk op te merken dat de NMa daarnaast ruimte heeft gelaten voor samenwerkingsvormen tussen kleinere groepen van clubs bij de verkoop van TV-rechten. Een dergelijk samenwerkingsverband – ook buiten de top drie – kan een aantrekkelijk pakket TV-rechten aanbieden waardoor wellicht uiteindelijk de individuele inkomsten van de deelnemende clubs ook hoger kunnen zijn dan bij volledig individuele verkoop. Wat de clubs uiteindelijk voor hun TV-rechten krijgen is niet bekend, aangezien zij momenteel voor zover bekend nog altijd geen nieuwe herverdelingsregeling zijn overeen gekomen, terwijl hen in het NMa-besluit ruim acht maanden de tijd is gegund om contracten te sluiten met zendgemachtigden op een wijze die niet strijdig is met het mededingingsrecht. De clubs zullen hun begrotingen voor volgend seizoen moeten aanpassen aan de verwachte opbrengsten uit de verkoop van TV-rechten in de nieuwe situatie. Er zijn op dit moment geen aanwijzingen dat clubs specifiek door het NMa-besluit in acute financiële nood komen. Het NMa-verbod op gezamenlijke verkoop van TV-rechten zal inderdaad waarschijnlijk gevolgen hebben voor de organisatie van de competitie. Wanneer meer wedstrijden tegelijk plaatsvinden (en mogelijk uitgezonden worden) zullen de live TV-rechten van een individuele wedstrijd een lagere waarde hebben dan wanneer die wedstrijd de enige is die op dat moment gespeeld wordt. Om de commerciële waarde van de TV-rechten van de eredivisieclubs zo hoog mogelijk te houden zal men mogelijk de wedstrijden in de eredivisie zoveel mogelijk op verschillende tijdstippen willen laten plaatsvinden. Dat kan een complicerende factor zijn in de planning van de wedstrijden over het seizoen, aangezien bijvoorbeeld veiligheidsoverwegingen kunnen verhinderen dat wedstrijden op verschillende tijdstippen worden gespeeld. Het is aan de KNVB of de Eredivisie NV om een wedstrijdschema samen te stellen dat de waarde van de TV-rechten voor de clubs maximaliseert binnen de randvoorwaarden die daarbij gelden. Het NMa-verbod op gezamenlijke verkoop van TV-rechten zal geen gevolgen hebben voor het waarborgen van de veiligheid. Zoals hierboven gesteld, stellen veiligheidsoverwegingen grenzen aan de commerciële mogelijkheden voor wat betreft tijdstippen waarop de wedstrijden gespeeld en eventueel uitgezonden kunnen worden. Dat geldt overigens ook wanneer de wedstrijden collectief verkocht worden. In het beleidskader bestrijding voetbalvandalisme en voetbalgeweld 2003 dat u op 17 april jl. door de minister van Binnenlandse Zaken en Koninkrijksrelaties is toegezonden, is als algemeen uitgangspunt opgenomen dat het private belang, zoals commerciële belangen en het belang van een door laten gaan van een wedstrijd, ondergeschikt is aan het publieke belang van de handhaafbaarheid van de openbare orde. De handhaafbaarheid van de openbare orde zal dus voor de betrokken overheden de primaire toetssteen zijn bij de beoordeling van een wedstrijdschema. Het NMa-besluit kan ertoe leiden dat de (uiteindelijk door de consument opgebrachte) prijzen voor live-wedstrijden zullen dalen en dat er meer wedstrijden uit de Holland Casino Eredivisie live op de televisie te zien zijn. Dat dit vervolgens zou leiden tot een significante vermindering van de actieve sportbeoefening of het bezoek aan amateurvoetbal, is wetenschappelijk niet aangetoond. Het is de Eredivisie NV en/of KNVB toegestaan om in de planning rekening te houden met deze belangen. </antwoord>
      <antwoord nummer="4">In Engeland heeft de Office of Fair Trading (OFT) zich uitgesproken tegen collectieve verkoop. De rechter heeft het OFT-besluit echter vervolgens vernietigd onder het toenmalige Engelse mededingingsrecht. Op dit moment kijkt de Europese Commissie opnieuw naar de wijze van exploitatie van TV-rechten in de Premier League. De commissie heeft inmiddels een zgn. Statement of Objections uitgebracht met bezwaren tegen de huidige vorm van collectieve verkoop. Ook in Duitsland heeft het Bundeskartellamt zich eerder uitgesproken tegen collectieve verkoop. In Duitsland heeft men echter vervolgens een wettelijke uitzondering voor sport in het mededingingsrecht gemaakt. De Europese Commissie heeft inmiddels aangekondigd zich ook over het Duitse voetbal opnieuw te buigen. Frankrijk kent een wet die stelt dat de Franse voetbalbond eigenaar is van de TV-rechten. In Frankrijk is het derhalve de voetbalbond die de rechten exploiteert. De Italiaanse mededingingsautoriteit heeft enige jaren geleden uitgesproken dat in ieder geval de rechten voor live-voetbal individueel moeten worden verkocht. De Italiaanse clubs verkopen hun live uitzendrechten individueel. De grote clubs dragen daar een gedeelte van hun inkomsten af ten behoeve van de kleinere. In Spanje verkopen de topclubs individueel, de andere clubs in groepen. Een soortgelijke situatie lijkt ook in Nederland te ontstaan. Er hebben momenteel twee groepen van clubs bij de NMa een ontheffingsverzoek ingediend om hun TV-rechten gezamenlijk te mogen exploiteren. Hieruit concludeer ik dat in Italië en Spanje reeds een situatie bestaat zoals ook in Nederland door de NMa wordt gewenst en dat in het Verenigd Koninkrijk en Duitsland de mededingingsautoriteiten op dezelfde lijn zitten als de NMa. Bij vergelijkingen met de situatie in andere lidstaten moet rekening worden gehouden met specifieke omstandigheden, die per land kunnen verschillen. Zo is in Nederland onlangs door de Hoge Raad beslist dat de thuisspelende club enig rechthebbende is van de uitzendrechten, hetgeen uitgangspunt is geweest voor het NMa-besluit. </antwoord>
      <antwoord nummer="5">Uiteraard deel ik de mening dat de Kamer de mogelijkheid moet hebben met de betrokken bewindslieden te overleggen over de gevolgen van dit besluit, bij mij en bij de minister van Binnenlandse Zaken en Koninkrijksrelaties en de staatssecretaris van Volksgezondheid, Welzijn en Sport bestaat ook de bereidheid met de Kamer te overleggen. Ik wil er wel op wijzen, dat – gelet op de onafhankelijke positie die de NMa heeft bij het nemen van besluiten in individuele zaken als deze – de manoeuvreerruimte in individuele zaken voor een minister van Economische Zaken heel beperkt is. </antwoord>
      <antwoord nummer="6">Vanwege de vereiste afstemming tussen de betrokken bewindslieden en de informatievergaring uit het buitenland, is het helaas niet mogelijk gebleken aan het verzoek van vragensteller te voldoen. </antwoord>
      <noten afkomstig="antwoord"/>
   </antwoorden>
</kvr>
